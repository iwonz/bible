<?xml version="1.0" encoding="UTF-8"?>
<usx version="3.0">
  <book code="LAM" style="id"/>
  <chapter number="1" style="c"/>
  <para style="p">
    <verse number="1" style="v"/>ALEPH quomodo sedit sola civitas plena populo facta est quasi vidua domina gentium princeps provinciarum facta est sub tributo
    <verse number="2" style="v"/>BETH plorans ploravit in nocte et lacrimae eius in maxillis eius non est qui consoletur eam ex omnibus caris eius omnes amici eius spreverunt eam et facti sunt ei inimici
    <verse number="3" style="v"/>GIMEL migravit Iuda propter adflictionem et multitudinem servitutis habitavit inter gentes nec invenit requiem omnes persecutores eius adprehenderunt eam inter angustias
    <verse number="4" style="v"/>DELETH viae Sion lugent eo quod non sint qui veniant ad sollemnitatem omnes portae eius destructae sacerdotes eius gementes virgines eius squalidae et ipsa oppressa amaritudine
    <verse number="5" style="v"/>HE facti sunt hostes eius in capite inimici illius locupletati sunt quia Dominus locutus est super eam propter multitudinem iniquitatum eius parvuli eius ducti sunt captivi ante faciem tribulantis
    <verse number="6" style="v"/>VAV et egressus est a filia Sion omnis decor eius facti sunt principes eius velut arietes non invenientes pascuam et abierunt absque fortitudine ante faciem subsequentis
    <verse number="7" style="v"/>ZAI recordata est Hierusalem dierum adflictionis suae et praevaricationis omnium desiderabilium suorum quae habuerat a diebus antiquis cum caderet populus eius in manu hostili et non esset auxiliator viderunt eam hostes et deriserunt sabbata eius
    <verse number="8" style="v"/>HETH peccatum peccavit Hierusalem propterea instabilis facta est omnes qui glorificabant eam spreverunt illam quia viderunt ignominiam eius ipsa autem gemens et conversa retrorsum
    <verse number="9" style="v"/>TETH sordes eius in pedibus eius nec recordata est finis sui deposita est vehementer non habens consolatorem vide Domine adflictionem meam quoniam erectus est inimicus
    <verse number="10" style="v"/>IOTH manum suam misit hostis ad omnia desiderabilia eius quia vidit gentes ingressas sanctuarium suum de quibus praeceperas ne intrarent in ecclesiam tuam
    <verse number="11" style="v"/>CAPH omnis populus eius gemens et quaerens panem dederunt pretiosa quaeque pro cibo ad refocilandam animam vide Domine considera quoniam facta sum vilis
    <verse number="12" style="v"/>LAMED o vos omnes qui transitis per viam adtendite et videte si est dolor sicut dolor meus quoniam vindemiavit me ut locutus est Dominus in die irae furoris sui
    <verse number="13" style="v"/>MEM de excelso misit ignem in ossibus meis et erudivit me expandit rete pedibus meis convertit me retrorsum posuit me desolatam tota die maerore confectam
    <verse number="14" style="v"/>NUN vigilavit iugum iniquitatum mearum in manu eius convolutae sunt et inpositae collo meo infirmata est virtus mea dedit me Dominus in manu de qua non potero surgere
    <verse number="15" style="v"/>SAMECH abstulit omnes magnificos meos Dominus de medio mei vocavit adversum me tempus ut contereret electos meos torcular calcavit Dominus virgini filiae Iuda
    <verse number="16" style="v"/>AIN idcirco ego plorans et oculus meus deducens aquam quia longe factus est a me consolator convertens animam meam facti sunt filii mei perditi quoniam invaluit inimicus
    <verse number="17" style="v"/>FE expandit Sion manus suas non est qui consoletur eam mandavit Dominus adversum Iacob in circuitu eius hostes eius facta est Hierusalem quasi polluta menstruis inter eos
    <verse number="18" style="v"/>SADE iustus est Dominus quia os eius ad iracundiam provocavi audite obsecro universi populi et videte dolorem meum virgines meae et iuvenes mei abierunt in captivitatem
    <verse number="19" style="v"/>COPH vocavi amicos meos et ipsi deceperunt me sacerdotes mei et senes mei in urbe consumpti sunt quia quaesierunt cibum sibi ut refocilarent animam suam
    <verse number="20" style="v"/>RES vide Domine quoniam tribulor venter meus conturbatus est subversum est cor meum in memet ipsa quoniam amaritudine plena sum foris interfecit gladius et domi mors similis est
    <verse number="21" style="v"/>SEN audierunt quia ingemesco ego et non est qui consoletur me omnes inimici mei audierunt malum meum laetati sunt quoniam tu fecisti adduxisti diem consolationis et fient similes mei
    <verse number="22" style="v"/>THAU ingrediatur omne malum eorum coram te et devindemia eos sicut vindemiasti me propter omnes iniquitates meas multi enim gemitus mei et cor meum maerens
  </para>
  <chapter number="2" style="c"/>
  <para style="p">
    <verse number="1" style="v"/>ALEPH quomodo obtexit caligine in furore suo Dominus filiam Sion proiecit de caelo terram inclitam Israhel et non recordatus est scabilli pedum suorum in die furoris sui
    <verse number="2" style="v"/>BETH praecipitavit Dominus nec pepercit omnia speciosa Iacob destruxit in furore suo munitiones virginis Iuda deiecit in terram polluit regnum et principes eius
    <verse number="3" style="v"/>GIMEL confregit in ira furoris omne cornu Israhel avertit retrorsum dexteram suam a facie inimici et succendit in Iacob quasi ignem flammae devorantis in gyro
    <verse number="4" style="v"/>DELETH tetendit arcum suum quasi inimicus firmavit dexteram suam quasi hostis et occidit omne quod pulchrum erat visu in tabernaculo filiae Sion effudit quasi ignem indignationem suam
    <verse number="5" style="v"/>HE factus est Dominus velut inimicus praecipitavit Israhel praecipitavit omnia moenia eius dissipavit munitiones eius et replevit in filia Iuda humiliatum et humiliatam
    <verse number="6" style="v"/>VAV et dissipavit quasi hortum tentorium suum demolitus est tabernaculum suum oblivioni tradidit Dominus in Sion festivitatem et sabbatum et obprobrio in indignatione furoris sui regem et sacerdotem
    <verse number="7" style="v"/>ZAI reppulit Dominus altare suum maledixit sanctificationi suae tradidit in manu inimici muros turrium eius vocem dederunt in domo Domini sicut in die sollemni
    <verse number="8" style="v"/>HETH cogitavit Dominus dissipare murum filiae Sion tetendit funiculum suum et non avertit manum suam a perditione luxitque antemurale et murus pariter dissipatus est
    <verse number="9" style="v"/>TETH defixae sunt in terra portae eius perdidit et contrivit vectes eius regem eius et principes eius in gentibus non est lex et prophetae eius non invenerunt visionem a Domino
    <verse number="10" style="v"/>IOTH sederunt in terra conticuerunt senes filiae Sion consperserunt cinere capita sua accincti sunt ciliciis abiecerunt in terra capita sua virgines Hierusalem
    <verse number="11" style="v"/>CAPH defecerunt prae lacrimis oculi mei conturbata sunt viscera mea effusum est in terra iecur meum super contritione filiae populi mei cum deficeret parvulus et lactans in plateis oppidi
    <verse number="12" style="v"/>LAMED matribus suis dixerunt ubi est triticum et vinum cum deficerent quasi vulnerati in plateis civitatis cum exhalarent animas suas in sinu matrum suarum
    <verse number="13" style="v"/>MEM cui conparabo te vel cui adsimilabo te filia Hierusalem cui exaequabo te et consolabor te virgo filia Sion magna enim velut mare contritio tua quis medebitur tui
    <verse number="14" style="v"/>NUN prophetae tui viderunt tibi falsa et stulta nec aperiebant iniquitatem tuam ut te ad paenitentiam provocarent viderunt autem tibi adsumptiones falsas et eiectiones
    <verse number="15" style="v"/>SAMECH plauserunt super te manibus omnes transeuntes per viam sibilaverunt et moverunt caput suum super filiam Hierusalem haecine est urbs dicentes perfecti decoris gaudium universae terrae
    <verse number="16" style="v"/>FE aperuerunt super te os suum omnes inimici tui sibilaverunt et fremuerunt dentibus dixerunt devoravimus en ista est dies quam expectabamus invenimus vidimus
    <verse number="17" style="v"/>AIN fecit Dominus quae cogitavit conplevit sermonem suum quem praeceperat a diebus antiquis destruxit et non pepercit et laetificavit super te inimicum et exaltavit cornu hostium tuorum
    <verse number="18" style="v"/>SADE clamavit cor eorum ad Dominum super muros filiae Sion deduc quasi torrentem lacrimas per diem et per noctem non des requiem tibi neque taceat pupilla oculi tui
    <verse number="19" style="v"/>COPH consurge lauda in nocte in principio vigiliarum effunde sicut aqua cor tuum ante conspectum Domini leva ad eum manus tuas pro anima parvulorum tuorum qui defecerunt in fame in capite omnium conpetorum
    <verse number="20" style="v"/>RES vide Domine et considera quem vindemiaveris ita ergone comedent mulieres fructum suum parvulos ad mensuram palmae si occidetur in sanctuario Domini sacerdos et propheta
    <verse number="21" style="v"/>SEN iacuerunt in terra foris puer et senex virgines meae et iuvenes mei ceciderunt in gladio interfecisti in die furoris tui percussisti nec misertus es
    <verse number="22" style="v"/>THAU vocasti quasi ad diem sollemnem qui terrerent me de circuitu et non fuit in die furoris Domini qui effugeret et relinqueretur quos educavi et enutrivi inimicus meus consumpsit eos
  </para>
  <chapter number="3" style="c"/>
  <para style="p">
    <verse number="1" style="v"/>ALEPH ego vir videns paupertatem meam in virga indignationis eius
    <verse number="2" style="v"/>ALEPH me minavit et adduxit in tenebris et non in lucem
    <verse number="3" style="v"/>ALEPH tantum in me vertit et convertit manum suam tota die
    <verse number="4" style="v"/>BETH vetustam fecit pellem meam et carnem meam contrivit ossa mea
    <verse number="5" style="v"/>BETH aedificavit in gyro meo et circumdedit me felle et labore
    <verse number="6" style="v"/>BETH in tenebrosis conlocavit me quasi mortuos sempiternos
    <verse number="7" style="v"/>GIMEL circumaedificavit adversum me ut non egrediar adgravavit conpedem meam
    <verse number="8" style="v"/>GIMEL sed et cum clamavero et rogavero exclusit orationem meam
    <verse number="9" style="v"/>GIMEL conclusit vias meas lapidibus quadris semitas meas subvertit
    <verse number="10" style="v"/>DELETH ursus insidians factus est mihi leo in absconditis
    <verse number="11" style="v"/>DELETH semitas meas subvertit et confregit me posuit me desolatam
    <verse number="12" style="v"/>DELETH tetendit arcum suum et posuit me quasi signum ad sagittam
    <verse number="13" style="v"/>HE misit in renibus meis filias faretrae suae
    <verse number="14" style="v"/>HE factus sum in derisu omni populo meo canticum eorum tota die
    <verse number="15" style="v"/>HE replevit me amaritudinibus inebriavit me absinthio
    <verse number="16" style="v"/>VAV et fregit ad numerum dentes meos cibavit me cinere
    <verse number="17" style="v"/>VAV et repulsa est anima mea oblitus sum bonorum
    <verse number="18" style="v"/>VAV et dixi periit finis meus et spes mea a Domino
    <verse number="19" style="v"/>ZAI recordare paupertatis et transgressionis meae absinthii et fellis
    <verse number="20" style="v"/>ZAI memoria memor ero et tabescet in me anima mea
    <verse number="21" style="v"/>ZAI hoc recolens in corde meo ideo sperabo
    <verse number="22" style="v"/>HETH misericordiae Domini quia non sumus consumpti quia non defecerunt miserationes eius
    <verse number="23" style="v"/>HETH novae diluculo multa est fides tua
    <verse number="24" style="v"/>HETH pars mea Dominus dixit anima mea propterea expectabo eum
    <verse number="25" style="v"/>TETH bonus est Dominus sperantibus in eum animae quaerenti illum
    <verse number="26" style="v"/>TETH bonum est praestolari cum silentio salutare Domini
    <verse number="27" style="v"/>TETH bonum est viro cum portaverit iugum ab adulescentia sua
    <verse number="28" style="v"/>IOTH sedebit solitarius et tacebit quia levavit super se
    <verse number="29" style="v"/>IOTH ponet in pulvere os suum si forte sit spes
    <verse number="30" style="v"/>IOTH dabit percutienti se maxillam saturabitur obprobriis
    <verse number="31" style="v"/>CAPH quia non repellet in sempiternum Dominus
    <verse number="32" style="v"/>CAPH quia si abiecit et miserebitur secundum multitudinem misericordiarum suarum
    <verse number="33" style="v"/>CAPH non enim humiliavit ex corde suo et abiecit filios hominis
    <verse number="34" style="v"/>LAMED ut contereret sub pedibus suis omnes vinctos terrae
    <verse number="35" style="v"/>LAMED ut declinaret iudicium viri in conspectu vultus Altissimi
    <verse number="36" style="v"/>LAMED ut perverteret hominem in iudicio suo Dominus ignoravit
    <verse number="37" style="v"/>MEM quis est iste qui dixit ut fieret Domino non iubente
    <verse number="38" style="v"/>MEM ex ore Altissimi non egredientur nec mala nec bona
    <verse number="39" style="v"/>MEM quid murmuravit homo vivens vir pro peccatis suis
    <verse number="40" style="v"/>NUN scrutemur vias nostras et quaeramus et revertamur ad Dominum
    <verse number="41" style="v"/>NUN levemus corda nostra cum manibus ad Dominum in caelos
    <verse number="42" style="v"/>NUN nos inique egimus et ad iracundiam provocavimus idcirco tu inexorabilis es
    <verse number="43" style="v"/>SAMECH operuisti in furore et percussisti nos occidisti nec pepercisti
    <verse number="44" style="v"/>SAMECH opposuisti nubem tibi ne transeat oratio
    <verse number="45" style="v"/>SAMECH eradicationem et abiectionem posuisti me in medio populorum
    <verse number="46" style="v"/>FE aperuerunt super nos os suum omnes inimici
    <verse number="47" style="v"/>FE formido et laqueus facta est nobis vaticinatio et contritio
    <verse number="48" style="v"/>FE divisiones aquarum deduxit oculus meus in contritione filiae populi mei
    <verse number="49" style="v"/>AIN oculus meus adflictus est nec tacuit eo quod non esset requies
    <verse number="50" style="v"/>AIN donec respiceret et videret Dominus de caelis
    <verse number="51" style="v"/>AIN oculus meus depraedatus est animam meam in cunctis filiabus urbis meae
    <verse number="52" style="v"/>SADE venatione ceperunt me quasi avem inimici mei gratis
    <verse number="53" style="v"/>SADE lapsa est in lacu vita mea et posuerunt lapidem super me
    <verse number="54" style="v"/>SADE inundaverunt aquae super caput meum dixi perii
    <verse number="55" style="v"/>COPH invocavi nomen tuum Domine de lacis novissimis
    <verse number="56" style="v"/>COPH vocem meam audisti ne avertas aurem tuam a singultu meo et clamoribus
    <verse number="57" style="v"/>COPH adpropinquasti in die quando invocavi te dixisti ne timeas
    <verse number="58" style="v"/>RES iudicasti Domine causam animae meae redemptor vitae meae
    <verse number="59" style="v"/>RES vidisti Domine iniquitatem adversum me iudica iudicium meum
    <verse number="60" style="v"/>RES vidisti omnem furorem universas cogitationes eorum adversum me
    <verse number="61" style="v"/>SEN audisti obprobria eorum Domine omnes cogitationes eorum adversum me
    <verse number="62" style="v"/>SEN labia insurgentium mihi et meditationes eorum adversum me tota die
    <verse number="63" style="v"/>SEN sessionem eorum et resurrectionem eorum vide ego sum psalmus eorum
    <verse number="64" style="v"/>THAU reddes eis vicem Domine iuxta opera manuum suarum
    <verse number="65" style="v"/>THAU dabis eis scutum cordis laborem tuum
    <verse number="66" style="v"/>THAU persequeris in furore et conteres eos sub caelis Domine
  </para>
  <chapter number="4" style="c"/>
  <para style="p">
    <verse number="1" style="v"/>ALEPH quomodo obscuratum est aurum mutatus est color optimus dispersi sunt lapides sanctuarii in capite omnium platearum
    <verse number="2" style="v"/>BETH filii Sion incliti et amicti auro primo quomodo reputati sunt in vasa testea opus manuum figuli
    <verse number="3" style="v"/>GIMEL sed et lamiae nudaverunt mammam lactaverunt catulos suos filia populi mei crudelis quasi strutio in deserto
    <verse number="4" style="v"/>DELETH adhesit lingua lactantis ad palatum eius in siti parvuli petierunt panem et non erat qui frangeret eis
    <verse number="5" style="v"/>HE qui vescebantur voluptuose interierunt in viis qui nutriebantur in croceis amplexati sunt stercora
    <verse number="6" style="v"/>VAV et maior effecta est iniquitas filiae populi mei peccato Sodomorum quae subversa est in momento et non ceperunt in ea manus
    <verse number="7" style="v"/>ZAI candidiores nazarei eius nive nitidiores lacte rubicundiores ebore antiquo sapphyro pulchriores
    <verse number="8" style="v"/>HETH denigrata est super carbones facies eorum et non sunt cogniti in plateis adhesit cutis eorum ossibus aruit et facta est quasi lignum
    <verse number="9" style="v"/>TETH melius fuit occisis gladio quam interfectis fame quoniam isti extabuerunt consumpti ab sterilitate terrae
    <verse number="10" style="v"/>IOTH manus mulierum misericordium coxerunt filios suos facti sunt cibus earum in contritione filiae populi mei
    <verse number="11" style="v"/>CAPH conplevit Dominus furorem suum effudit iram indignationis suae et succendit ignem in Sion et devoravit fundamenta eius
    <verse number="12" style="v"/>LAMED non crediderunt reges terrae et universi habitatores orbis quoniam ingrederetur hostis et inimicus per portas Hierusalem
    <verse number="13" style="v"/>MEM propter peccata prophetarum eius iniquitates sacerdotum eius qui effuderunt in medio eius sanguinem iustorum
    <verse number="14" style="v"/>NUN erraverunt caeci in plateis polluti sunt sanguine cumque non possent tenuerunt lacinias suas
    <verse number="15" style="v"/>SAMECH recedite polluti clamaverunt eis recedite abite nolite tangere iurgati quippe sunt et commoti dixerunt inter gentes non addet ultra ut habitet in eis
    <verse number="16" style="v"/>FE facies Domini divisit eos non addet ut respiciat eos facies sacerdotum non erubuerunt neque senum miserti sunt
    <verse number="17" style="v"/>AIN cum adhuc subsisteremus defecerunt oculi nostri ad auxilium nostrum vanum cum respiceremus adtenti ad gentem quae salvare non poterat
    <verse number="18" style="v"/>SADE lubricaverunt vestigia nostra in itinere platearum nostrarum adpropinquavit finis noster conpleti sunt dies nostri quia venit finis noster
    <verse number="19" style="v"/>COPH velociores fuerunt persecutores nostri aquilis caeli super montes persecuti sunt nos in deserto insidiati sunt nobis
    <verse number="20" style="v"/>RES spiritus oris nostri christus dominus captus est in peccatis nostris cui diximus in umbra tua vivemus in gentibus
    <verse number="21" style="v"/>SEN gaude et laetare filia Edom quae habitas in terra Hus ad te quoque perveniet calix inebriaberis atque nudaberis
    <verse number="22" style="v"/>THAU conpleta est iniquitas tua filia Sion non addet ultra ut transmigret te visitavit iniquitatem tuam filia Edom discoperuit peccata tua
  </para>
  <chapter number="5" style="c"/>
  <para style="p">
    <verse number="1" style="v"/>recordare Domine quid acciderit nobis intuere et respice obprobrium nostrum
    <verse number="2" style="v"/>hereditas nostra versa est ad alienos domus nostrae ad extraneos
    <verse number="3" style="v"/>pupilli facti sumus absque patre matres nostrae quasi viduae
    <verse number="4" style="v"/>aquam nostram pecunia bibimus ligna nostra pretio conparavimus
    <verse number="5" style="v"/>cervicibus minabamur lassis non dabatur requies
    <verse number="6" style="v"/>Aegypto dedimus manum et Assyriis ut saturaremur pane
    <verse number="7" style="v"/>patres nostri peccaverunt et non sunt et nos iniquitates eorum portavimus
    <verse number="8" style="v"/>servi dominati sunt nostri non fuit qui redimeret de manu eorum
    <verse number="9" style="v"/>in animabus nostris adferebamus panem nobis a facie gladii in deserto
    <verse number="10" style="v"/>pellis nostra quasi clibanus exusta est a facie tempestatum famis
    <verse number="11" style="v"/>mulieres in Sion humiliaverunt virgines in civitatibus Iuda
    <verse number="12" style="v"/>principes manu suspensi sunt facies senum non erubuerunt
    <verse number="13" style="v"/>adulescentibus inpudice abusi sunt et pueri in ligno corruerunt
    <verse number="14" style="v"/>senes de portis defecerunt iuvenes de choro psallentium
    <verse number="15" style="v"/>defecit gaudium cordis nostri versus est in luctu chorus noster
    <verse number="16" style="v"/>cecidit corona capitis nostri vae nobis quia peccavimus
    <verse number="17" style="v"/>propterea maestum factum est cor nostrum ideo contenebrati sunt oculi nostri
    <verse number="18" style="v"/>propter montem Sion quia disperiit vulpes ambulaverunt in eo
    <verse number="19" style="v"/>tu autem Domine in aeternum permanebis solium tuum in generatione et generatione
    <verse number="20" style="v"/>quare in perpetuum oblivisceris nostri derelinques nos in longitudinem dierum
    <verse number="21" style="v"/>converte nos Domine ad te et convertemur innova dies nostros sicut a principio
    <verse number="22" style="v"/>sed proiciens reppulisti nos iratus es contra nos vehementer
  </para>
</usx>

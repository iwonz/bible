<?xml version="1.0" encoding="UTF-8"?>
<usx version="3.0">
  <book code="2CHR" style="id"/>
  <chapter number="1" style="c"/>
  <para style="p">
    <verse number="1" style="v"/>confortatus est ergo Salomon filius David in regno suo et Dominus erat cum eo et magnificavit eum in excelsum
    <verse number="2" style="v"/>praecepitque Salomon universo Israheli tribunis et centurionibus et ducibus et iudicibus omnis Israhel et principibus familiarum
    <verse number="3" style="v"/>et abiit cum universa multitudine in excelsum Gabaon ubi erat tabernaculum foederis Dei quod fecit Moses famulus Dei in solitudine
    <verse number="4" style="v"/>arcam autem Dei adduxerat David de Cariathiarim in locum quem paraverat ei et ubi fixerat illi tabernaculum hoc est in Hierusalem
    <verse number="5" style="v"/>altare quoque aeneum quod fabricatus fuerat Beselehel filius Uri filii Ur ibi erat coram tabernaculo Domini quod et requisivit Salomon et omnis ecclesia
    <verse number="6" style="v"/>ascenditque Salomon ad altare aeneum coram tabernaculo foederis Domini et obtulit in eo mille hostias
    <verse number="7" style="v"/>ecce autem in ipsa nocte apparuit ei Deus dicens postula quod vis ut dem tibi
    <verse number="8" style="v"/>dixitque Salomon Deo tu fecisti cum David patre meo misericordiam magnam et constituisti me regem pro eo
    <verse number="9" style="v"/>nunc igitur Domine Deus impleatur sermo tuus quem pollicitus es David patri meo tu enim fecisti me regem super populum tuum multum qui tam innumerabilis est quam pulvis terrae
    <verse number="10" style="v"/>da mihi sapientiam et intellegentiam ut egrediar coram populo tuo et ingrediar quis enim potest hunc populum tuum digne qui tam grandis est iudicare
    <verse number="11" style="v"/>dixit autem Deus ad Salomonem quia hoc magis placuit cordi tuo et non postulasti divitias et substantiam et gloriam neque animas eorum qui te oderunt sed nec dies vitae plurimos petisti autem sapientiam et scientiam ut iudicare possis populum meum super quem constitui te regem
    <verse number="12" style="v"/>sapientia et scientia data sunt tibi divitias autem et substantiam et gloriam dabo tibi ita ut nullus in regibus nec ante te nec post te fuerit similis tui
    <verse number="13" style="v"/>venit ergo Salomon ab excelso Gabaon in Hierusalem coram tabernaculo foederis et regnavit super Israhel
    <verse number="14" style="v"/>congregavitque sibi currus et equites et facti sunt ei mille quadringenti currus et duodecim milia equitum et fecit eos esse in urbibus quadrigarum et cum rege in Hierusalem
    <verse number="15" style="v"/>praebuitque rex argentum et aurum in Hierusalem quasi lapides et cedros quasi sycomoros quae nascuntur in campestribus multitudine magna
    <verse number="16" style="v"/>adducebantur autem ei et equi de Aegypto et de Coa a negotiatoribus regis qui ibant et coemebant pretio
    <verse number="17" style="v"/>quadrigam equorum sescentis argenteis et equum centum quinquaginta similiter de universis regnis Cettheorum et a regibus Syriae emptio celebrabatur
  </para>
  <chapter number="2" style="c"/>
  <para style="p">
    <verse number="1" style="v"/>decrevit autem Salomon aedificare domum nomini Domini et palatium sibi
    <verse number="2" style="v"/>et numeravit septuaginta milia virorum portantium umeris et octoginta milia qui caederent lapides in montibus praepositosque eorum tria milia sescentos
    <verse number="3" style="v"/>misit quoque ad Hiram regem Tyri dicens sicut egisti cum David patre meo et misisti ei ligna cedrina ut aedificaret sibi domum in qua et habitavit
    <verse number="4" style="v"/>sic fac mecum ut aedificem domum nomini Domini Dei mei et consecrem eam ad adolendum incensum coram illo et fumiganda aromata et ad propositionem panum sempiternam et holocaustomata mane et vespere sabbatis quoque et neomeniis et sollemnitatibus Domini Dei nostri in sempiternum quae mandata sunt Israheli
    <verse number="5" style="v"/>domus autem quam aedificare cupio magna est magnus est enim Deus noster super omnes deos
    <verse number="6" style="v"/>quis ergo poterit praevalere ut aedificet ei dignam domum si caelum et caeli caelorum capere eum non queunt quantus ego sum ut possim ei aedificare domum sed ad hoc tantum ut adoleatur incensum coram illo
    <verse number="7" style="v"/>mitte igitur mihi virum eruditum qui noverit operari in auro et argento aere ferro purpura coccino et hyacintho et qui sciat scalpere celata cum his artificibus quos mecum habeo in Iudaea et in Hierusalem quos praeparavit David pater meus
    <verse number="8" style="v"/>sed et ligna cedrina mitte mihi et arceuthina et pinea de Libano scio enim quod servi tui noverint caedere ligna de Libano et erunt servi mei cum servis tuis
    <verse number="9" style="v"/>ut parentur mihi ligna plurima domus enim quam cupio aedificare magna est nimis et inclita
    <verse number="10" style="v"/>praeterea operariis qui caesuri sunt ligna servis tuis dabo in cibaria tritici choros viginti milia et hordei choros totidem olei quoque sata viginti milia
    <verse number="11" style="v"/>dixit autem Hiram rex Tyri per litteras quas miserat Salomoni quia dilexit Dominus populum suum idcirco te regnare fecit super eum
    <verse number="12" style="v"/>et addidit dicens benedictus Dominus Deus Israhel qui fecit caelum et terram qui dedit David regi filium sapientem et eruditum et sensatum atque prudentem ut aedificaret domum Domino et palatium sibi
    <verse number="13" style="v"/>misi ergo tibi virum prudentem et scientissimum Hiram patrem meum
    <verse number="14" style="v"/>filium mulieris de filiabus Dan cuius pater Tyrius fuit qui noverit operari in auro et argento et aere et ferro et marmore et lignis in purpura quoque et hyacintho et bysso et coccino et qui sciat celare omnem scalpturam et adinvenire prudenter quodcumque in opere necessarium est cum artificibus tuis et cum artificibus domini mei David patris tui
    <verse number="15" style="v"/>triticum ergo et hordeum et oleum et vinum quae pollicitus es domine mi mitte servis tuis
    <verse number="16" style="v"/>nos autem caedemus ligna de Libano quot necessaria habueris et adplicabimus ea ratibus per mare in Ioppe tuum erit transferre ea in Hierusalem
    <verse number="17" style="v"/>numeravit igitur Salomon omnes viros proselytos qui erant in terra Israhel post dinumerationem quam dinumeravit David pater eius et inventi sunt centum quinquaginta milia et tria milia sescenti
    <verse number="18" style="v"/>fecitque ex eis septuaginta milia qui umeris onera portarent et octoginta milia qui lapides in montibus caederent tria milia autem et sescentos praepositos operum populi
  </para>
  <chapter number="3" style="c"/>
  <para style="p">
    <verse number="1" style="v"/>et coepit Salomon aedificare domum Domini in Hierusalem in monte Moria qui demonstratus fuerat David patri eius in loco quem paraverat David in area Ornan Iebusei
    <verse number="2" style="v"/>coepit autem aedificare mense secundo anno quarto regni sui
    <verse number="3" style="v"/>et haec sunt fundamenta quae iecit Salomon ut aedificaret domum Dei longitudinis cubitos in mensura prima sexaginta latitudinis cubitos viginti
    <verse number="4" style="v"/>porticum vero ante frontem quae tendebatur in longum iuxta mensuram latitudinis domus cubitorum viginti porro altitudo centum viginti cubitorum erat et deauravit eam intrinsecus auro mundissimo
    <verse number="5" style="v"/>domum quoque maiorem texit tabulis ligneis abiegnis et lamminas auri obrizi adfixit per totum scalpsitque in ea palmas et quasi catenulas se invicem conplectentes
    <verse number="6" style="v"/>stravit quoque pavimentum templi pretiosissimo marmore decore multo
    <verse number="7" style="v"/>porro aurum erat probatissimum de cuius lamminis texit domum et trabes eius et postes et parietes et ostia et celavit cherubin in parietibus
    <verse number="8" style="v"/>fecit quoque domum sancti sanctorum longitudinem iuxta latitudinem domus cubitorum viginti et latitudinem similiter viginti cubitorum et lamminis aureis texit eam quasi talentis sescentis
    <verse number="9" style="v"/>sed et clavos fecit aureos ita ut singuli clavi siclos quinquagenos adpenderent cenacula quoque texit auro
    <verse number="10" style="v"/>fecit etiam in domo sancti sanctorum cherubin duo opere statuario et texit eos auro
    <verse number="11" style="v"/>alae cherubin viginti cubitis extendebantur ita ut una ala haberet cubitos quinque et tangeret parietem domus et altera quinque cubitos habens alam tangeret alterius cherub
    <verse number="12" style="v"/>similiter cherub alterius ala quinque habebat cubitos et tangebat parietem et ala eius altera quinque cubitorum alam cherub alterius contingebat
    <verse number="13" style="v"/>igitur alae utriusque cherubin expansae erant et extendebantur per cubitos viginti ipsi autem stabant erectis pedibus et facies eorum versae erant ad exteriorem domum
    <verse number="14" style="v"/>fecit quoque velum ex hyacintho purpura coccino et bysso et intexuit ei cherubin
    <verse number="15" style="v"/>ante fores etiam templi duas columnas quae triginta et quinque cubitos habebant altitudinis porro capita earum quinque cubitorum
    <verse number="16" style="v"/>necnon et quasi catenulas in oraculo et superposuit eas capitibus columnarum malagranata etiam centum quae catenulis interposuit
    <verse number="17" style="v"/>ipsas quoque columnas posuit in vestibulo templi unam a dextris et alteram a sinistris eam quae a dextris erat vocavit Iachin et quae ad levam Booz
  </para>
  <chapter number="4" style="c"/>
  <para style="p">
    <verse number="1" style="v"/>fecit quoque altare aeneum viginti cubitorum longitudinis et viginti cubitorum latitudinis et decem cubitorum altitudinis
    <verse number="2" style="v"/>mare etiam fusile decem cubitis a labio usque ad labium rotundum per circuitum quinque cubitos habebat altitudinis et funiculus triginta cubitorum ambiebat gyrum eius
    <verse number="3" style="v"/>similitudo quoque boum erat subter illud et decem cubitis quaedam extrinsecus celaturae quasi duobus versibus alvum maris circuibant boves autem erant fusiles
    <verse number="4" style="v"/>et ipsum mare super duodecim boves inpositum erat quorum tres respiciebant aquilonem et alii tres occidentem porro tres alii meridiem et tres qui reliqui erant orientem mare habentes superpositum posteriora autem boum erant intrinsecus sub mari
    <verse number="5" style="v"/>porro vastitas eius habebat mensuram palmi et labium illius erat quasi labium calicis vel repandi lilii capiebatque mensurae tria milia metretas
    <verse number="6" style="v"/>fecit quoque concas decem et posuit quinque a dextris et quinque a sinistris ut lavarent in eis omnia quae in holocaustum oblaturi erant porro in mari sacerdotes lavabantur
    <verse number="7" style="v"/>fecit autem et candelabra aurea decem secundum speciem qua iussa erant fieri et posuit ea in templo quinque a dextris et quinque a sinistris
    <verse number="8" style="v"/>necnon et mensas decem posuitque eas in templo quinque a dextris et quinque a sinistris fialas quoque aureas centum
    <verse number="9" style="v"/>fecit etiam atrium sacerdotum et basilicam grandem et ostia in basilica quae texit aere
    <verse number="10" style="v"/>porro mare posuit in latere dextro contra orientem ad meridiem
    <verse number="11" style="v"/>fecit autem Hiram lebetas quoque et creagras et fialas et conplevit omne opus regis in domo Dei
    <verse number="12" style="v"/>hoc est columnas duas et epistylia et capita et quasi quaedam retiacula quae capita tegerent super epistylia
    <verse number="13" style="v"/>malagranata quoque quadringenta et retiacula duo ita ut bini ordines malagranatorum singulis retiaculis iungerentur quae protegerent epistylia et capita columnarum
    <verse number="14" style="v"/>bases etiam fecit et concas quas superposuit basibus
    <verse number="15" style="v"/>mare unum bovesque duodecim sub mari
    <verse number="16" style="v"/>et lebetas et creagras et fialas omnia vasa fecit Salomoni Hiram pater eius in domo Domini ex aere mundissimo
    <verse number="17" style="v"/>in regione Iordanis fudit ea rex in argillosa terra inter Socchoth et Saredatha
    <verse number="18" style="v"/>erat autem multitudo vasorum innumerabilis ita ut ignoraretur pondus aeris
    <verse number="19" style="v"/>fecitque Salomon omnia vasa domus Dei et altare aureum et mensas et super eas panes propositionis
    <verse number="20" style="v"/>candelabra quoque cum lucernis suis ut lucerent ante oraculum iuxta ritum ex auro purissimo
    <verse number="21" style="v"/>et florentia quaedam et lucernas et forcipes aureos omnia de auro mundissimo facta sunt
    <verse number="22" style="v"/>thymiamateria quoque et turibula et fialas et mortariola ex auro purissimo et ostia celavit templi interioris id est in sancto sanctorum et ostia templi forinsecus aurea sicque conpletum est omne opus quod fecit Salomon in domo Domini
  </para>
  <chapter number="5" style="c"/>
  <para style="p">
    <verse number="1" style="v"/>intulit igitur Salomon omnia quae voverat David pater suus argentum et aurum et universa vasa posuit in thesauris domus Dei
    <verse number="2" style="v"/>post quae congregavit maiores natu Israhel et cunctos principes tribuum et capita familiarum de filiis Israhel in Hierusalem ut adducerent arcam foederis Domini de civitate David quae est Sion
    <verse number="3" style="v"/>venerunt igitur ad regem omnes viri Israhel in die sollemni mensis septimi
    <verse number="4" style="v"/>cumque venissent cuncti seniorum Israhel portaverunt Levitae arcam
    <verse number="5" style="v"/>et intulerunt eam et omnem paraturam tabernaculi porro vasa sanctuarii quae erant in tabernaculo portaverunt sacerdotes cum Levitis
    <verse number="6" style="v"/>rex autem Salomon et universus coetus Israhel et omnes qui fuerant congregati ante arcam immolabant arietes et boves absque ullo numero tanta enim erat multitudo victimarum
    <verse number="7" style="v"/>et intulerunt sacerdotes arcam foederis Domini in locum suum id est ad oraculum templi in sancta sanctorum subter alas cherubin
    <verse number="8" style="v"/>ita ut cherubin expanderent alas suas super locum in quo posita erat arca et ipsam arcam tegerent cum vectibus eius
    <verse number="9" style="v"/>vectium autem quibus portabatur arca quia paululum longiores erant capita parebant ante oraculum si vero quis paululum fuisset extrinsecus eos videre non poterat fuit itaque arca ibi usque in praesentem diem
    <verse number="10" style="v"/>nihilque erat aliud in arca nisi duae tabulae quas posuerat Moses in Horeb quando legem dedit Dominus filiis Israhel egredientibus ex Aegypto
    <verse number="11" style="v"/>egressis autem sacerdotibus de sanctuario omnes enim sacerdotes qui ibi potuerant inveniri sanctificati sunt nec adhuc illo tempore vices et ministeriorum ordo inter eos divisus erat
    <verse number="12" style="v"/>tam Levitae quam cantores id est et qui sub Asaph erant et qui sub Heman et qui sub Idithun filii et fratres eorum vestiti byssinis cymbalis et psalteriis et citharis concrepabant stantes ad orientalem plagam altaris cumque eis sacerdotes centum viginti canentes tubis
    <verse number="13" style="v"/>igitur cunctis pariter et tubis et voce et cymbalis et organis et diversi generis musicorum concinentibus et vocem in sublime tollentibus longe sonitus audiebatur ita ut cum Dominum laudare coepissent et dicere confitemini Domino quoniam bonus quoniam in aeternum misericordia eius impleretur domus Domini nube
    <verse number="14" style="v"/>nec possent sacerdotes stare et ministrare propter caliginem conpleverat enim gloria Domini domum Dei
  </para>
  <chapter number="6" style="c"/>
  <para style="p">
    <verse number="1" style="v"/>tunc Salomon ait Dominus pollicitus est ut habitaret in caligine
    <verse number="2" style="v"/>ego autem aedificavi domum nomini eius ut habitaret ibi in perpetuum
    <verse number="3" style="v"/>et convertit faciem suam et benedixit universae multitudini Israhel nam omnis turba stabat intenta et ait
    <verse number="4" style="v"/>benedictus Dominus Deus Israhel qui quod locutus est David patri meo opere conplevit dicens
    <verse number="5" style="v"/>a die qua eduxi populum meum de terra Aegypti non elegi civitatem de cunctis tribubus Israhel ut aedificaretur in ea domus nomini meo neque elegi quemquam alium virum ut esset dux in populo meo Israhel
    <verse number="6" style="v"/>sed elegi Hierusalem ut sit nomen meum in ea et elegi David ut constituerem eum super populum meum Israhel
    <verse number="7" style="v"/>cumque fuisset voluntatis David patris mei ut aedificaret domum nomini Domini Dei Israhel
    <verse number="8" style="v"/>dixit Dominus ad eum quia haec fuit voluntas tua ut aedificares domum nomini meo bene quidem fecisti habere huiuscemodi voluntatem
    <verse number="9" style="v"/>sed non tu aedificabis domum verum filius tuus qui egredietur de lumbis tuis ipse aedificabit domum nomini meo
    <verse number="10" style="v"/>conplevit ergo Dominus sermonem suum quem locutus fuerat et ego surrexi pro David patre meo et sedi super thronum Israhel sicut locutus est Dominus et aedificavi domum nomini Domini Dei Israhel
    <verse number="11" style="v"/>et posui in ea arcam in qua est pactum Domini quod pepigit cum filiis Israhel
    <verse number="12" style="v"/>stetit ergo coram altare Domini ex adverso universae multitudinis Israhel et extendit manus suas
    <verse number="13" style="v"/>siquidem fecerat Salomon basem aeneam et posuerat eam in medio basilicae habentem quinque cubitos longitudinis et quinque cubitos latitudinis et tres cubitos in altum stetitque super eam et deinceps flexis genibus contra universam multitudinem Israhel et palmis in caelum levatis
    <verse number="14" style="v"/>ait Domine Deus Israhel non est similis tui Deus in caelo et in terra qui custodis pactum et misericordiam cum servis tuis qui ambulant coram te in toto corde suo
    <verse number="15" style="v"/>qui praestitisti servo tuo David patri meo quaecumque locutus fueras ei et quae ore promiseras opere conplesti sicut et praesens tempus probat
    <verse number="16" style="v"/>nunc ergo Domine Deus Israhel imple servo tuo patri meo David quaecumque locutus es dicens non deficiet ex te vir coram me qui sedeat super thronum Israhel ita tamen si custodierint filii tui vias suas et ambulaverint in lege mea sicut et tu ambulasti coram me
    <verse number="17" style="v"/>et nunc Domine Deus Israhel firmetur sermo tuus quem locutus es servo tuo David
    <verse number="18" style="v"/>ergone credibile est ut habitet Deus cum hominibus super terram si caelum et caeli caelorum non te capiunt quanto magis domus ista quam aedificavi
    <verse number="19" style="v"/>sed ad hoc tantum facta est ut respicias orationem servi tui et obsecrationem eius Domine Deus meus audias et preces quas fundit famulus tuus coram te
    <verse number="20" style="v"/>ut aperias oculos tuos super domum istam diebus et noctibus super locum in quo pollicitus es ut invocaretur nomen tuum
    <verse number="21" style="v"/>et exaudires orationem quam servus tuus orat in eo exaudi preces famuli tui et populi tui Israhel quicumque oraverit in loco isto et exaudi de habitaculo tuo id est de caelis et propitiare
    <verse number="22" style="v"/>si peccaverit quispiam in proximum suum et iurare contra eum paratus venerit seque maledicto constrinxerit coram altari in domo ista
    <verse number="23" style="v"/>tu audies de caelo et facies iudicium servorum tuorum ita ut reddas iniquo viam suam in caput proprium et ulciscaris iustum retribuens ei secundum iustitiam suam
    <verse number="24" style="v"/>si superatus fuerit populus tuus Israhel ab inimicis peccabunt enim tibi et conversi egerint paenitentiam et obsecraverint nomen tuum et fuerint deprecati in loco isto
    <verse number="25" style="v"/>tu exaudi de caelo et propitiare peccato populi tui Israhel et reduc eos in terram quam dedisti eis et patribus eorum
    <verse number="26" style="v"/>si clauso caelo pluvia non fluxerit propter peccata populi et deprecati te fuerint in loco isto et confessi nomini tuo et conversi a peccatis suis cum eos adflixeris
    <verse number="27" style="v"/>exaudi de caelo Domine et dimitte peccata servis tuis et populi tui Israhel et doce eos viam bonam per quam ingrediantur et da pluviam terrae quam dedisti populo tuo ad possidendum
    <verse number="28" style="v"/>fames si orta fuerit in terra et pestilentia erugo et aurugo et lucusta et brucus et hostes vastatis regionibus portas obsederint civitatis omnisque plaga et infirmitas presserit
    <verse number="29" style="v"/>si quis de populo tuo Israhel fuerit deprecatus cognoscens plagam et infirmitatem suam et expanderit manus suas in domo hac
    <verse number="30" style="v"/>tu exaudi de caelo de sublimi scilicet habitaculo tuo et propitiare et redde unicuique secundum vias suas quas nosti eum habere in corde suo tu enim solus nosti corda filiorum hominum
    <verse number="31" style="v"/>ut timeant te et ambulent in viis tuis cunctis diebus quibus vivunt super faciem terrae quam dedisti patribus nostris
    <verse number="32" style="v"/>externum quoque qui non est de populo tuo Israhel si venerit de terra longinqua propter nomen tuum magnum et propter manum tuam robustam et brachium tuum extentum et adoraverit in loco isto
    <verse number="33" style="v"/>tu exaudies de caelo firmissimo habitaculo tuo et facies cuncta pro quibus invocaverit te ille peregrinus ut sciant omnes populi terrae nomen tuum et timeant te sicut populus tuus Israhel et cognoscant quia nomen tuum invocatum est super domum hanc quam aedificavi
    <verse number="34" style="v"/>si egressus fuerit populus tuus ad bellum contra adversarios suos per viam in qua miseris eos adorabunt te contra viam in qua civitas haec est quam elegisti et domus quam aedificavi nomini tuo
    <verse number="35" style="v"/>ut exaudias de caelo preces eorum et obsecrationem et ulciscaris
    <verse number="36" style="v"/>si autem et peccaverint tibi neque enim est homo qui non peccet et iratus fueris eis et tradideris hostibus et captivos eos duxerint in terram longinquam vel certe quae iuxta est
    <verse number="37" style="v"/>et conversi corde suo in terra ad quam captivi ducti fuerant egerint paenitentiam et deprecati te fuerint in terra captivitatis suae dicentes peccavimus inique fecimus iniuste egimus
    <verse number="38" style="v"/>et reversi fuerint ad te in toto corde suo et in tota anima sua in terra captivitatis suae ad quam ducti sunt adorabunt te contra viam terrae suae quam dedisti patribus eorum et urbis quam elegisti et domus quam aedificavi nomini tuo
    <verse number="39" style="v"/>ut exaudias de caelo hoc est de firmo habitaculo tuo preces eorum et facias iudicium et dimittas populo tuo quamvis peccatori
    <verse number="40" style="v"/>tu es enim Deus meus aperiantur quaeso oculi tui et aures tuae intentae sint ad orationem quae fit in loco isto
    <verse number="41" style="v"/>nunc igitur consurge Domine Deus in requiem tuam tu et arca fortitudinis tuae sacerdotes tui Domine Deus induantur salute et sancti tui laetentur in bonis
    <verse number="42" style="v"/>Domine Deus ne averseris faciem christi tui memento misericordiarum David servi tui
  </para>
  <chapter number="7" style="c"/>
  <para style="p">
    <verse number="1" style="v"/>cumque conplesset Salomon fundens preces ignis descendit de caelo et devoravit holocausta et victimas et maiestas Domini implevit domum
    <verse number="2" style="v"/>nec poterant sacerdotes ingredi templum Domini eo quod implesset maiestas Domini templum Domini
    <verse number="3" style="v"/>sed et omnes filii Israhel videbant descendentem ignem et gloriam Domini super domum et corruentes proni in terram super pavimentum stratum lapide adoraverunt et laudaverunt Dominum quoniam bonus quoniam in aeternum misericordia eius
    <verse number="4" style="v"/>rex autem et omnis populus immolabant victimas coram Domino
    <verse number="5" style="v"/>mactavit igitur rex Salomon hostias boum viginti duo milia arietum centum viginti milia et dedicavit domum Dei rex et universus populus
    <verse number="6" style="v"/>sacerdotes autem stabant in officiis suis et Levitae in organis carminum Domini quae fecit David rex ad laudandum Dominum quoniam in aeternum misericordia eius hymnos David canentes per manus suas porro sacerdotes canebant tubis ante eos cunctusque Israhel stabat
    <verse number="7" style="v"/>sanctificavit quoque Salomon medium atrii ante templum Domini obtulerat enim ibi holocausta et adipes pacificorum quia altare aeneum quod fecerat non poterat sustinere holocausta et sacrificia et adipes
    <verse number="8" style="v"/>fecit ergo Salomon sollemnitatem in tempore illo septem diebus et omnis Israhel cum eo ecclesia magna valde ab introitu Emath usque ad torrentem Aegypti
    <verse number="9" style="v"/>fecitque die octavo collectam eo quod dedicasset altare septem diebus et sollemnitatem celebrasset diebus septem
    <verse number="10" style="v"/>igitur in die vicesimo tertio mensis septimi dimisit populos ad tabernacula sua laetantes atque gaudentes super bono quod fecerat Dominus David et Salomoni et Israhel populo suo
    <verse number="11" style="v"/>conplevitque Salomon domum Domini et domum regis et omnia quae disposuerat in corde suo ut faceret in domo Domini et in domo sua et prosperatus est
    <verse number="12" style="v"/>apparuit autem ei Dominus nocte et ait audivi orationem tuam et elegi locum istum mihi in domum sacrificii
    <verse number="13" style="v"/>si clausero caelum et pluvia non fluxerit et mandavero et praecepero lucustae ut devoret terram et misero pestilentiam in populum meum
    <verse number="14" style="v"/>conversus autem populus meus super quos invocatum est nomen meum deprecatus me fuerit et exquisierit faciem meam et egerit paenitentiam a viis suis pessimis et ego exaudiam de caelo et propitius ero peccatis eorum et sanabo terram eorum
    <verse number="15" style="v"/>oculi quoque mei erunt aperti et aures meae erectae ad orationem eius qui in loco isto oraverit
    <verse number="16" style="v"/>elegi enim et sanctificavi locum istum ut sit nomen meum ibi in sempiternum et permaneant oculi mei et cor meum ibi cunctis diebus
    <verse number="17" style="v"/>tu quoque si ambulaveris coram me sicut ambulavit David pater tuus et feceris iuxta omnia quae praecepi tibi et iustitias meas iudiciaque servaveris
    <verse number="18" style="v"/>suscitabo thronum regni tui sicut pollicitus sum David patri tuo dicens non auferetur de stirpe tua vir qui sit princeps in Israhel
    <verse number="19" style="v"/>si autem aversi fueritis et dereliqueritis iustitias meas et praecepta mea quae proposui vobis et abeuntes servieritis diis alienis et adoraveritis eos
    <verse number="20" style="v"/>evellam vos de terra mea quam dedi vobis et domum hanc quam sanctificavi nomini meo proiciam a facie mea et tradam eam in parabolam et in exemplum cunctis populis
    <verse number="21" style="v"/>et domus ista erit in proverbium universis transeuntibus et dicent stupentes quare fecit Dominus sic terrae huic et domui huic
    <verse number="22" style="v"/>respondebuntque quia dereliquerunt Dominum Deum patrum suorum qui eduxit eos de terra Aegypti et adprehenderunt deos alienos et adoraverunt eos atque coluerunt idcirco venerunt super eos universa haec mala
  </para>
  <chapter number="8" style="c"/>
  <para style="p">
    <verse number="1" style="v"/>expletis autem viginti annis postquam aedificavit Salomon domum Domini et domum suam
    <verse number="2" style="v"/>civitates quas dederat Hiram Salomoni aedificavit et habitare ibi fecit filios Israhel
    <verse number="3" style="v"/>abiit quoque in Emath Suba et obtinuit eam
    <verse number="4" style="v"/>et aedificavit Palmyram in deserto et alias civitates munitissimas aedificavit in Emath
    <verse number="5" style="v"/>extruxitque Bethoron superiorem et Bethoron inferiorem civitates muratas habentes portas et vectes et seras
    <verse number="6" style="v"/>Baalath etiam et omnes urbes firmissimas quae fuerunt Salomonis cunctasque urbes quadrigarum et urbes equitum omnia quae voluit Salomon atque disposuit aedificavit in Hierusalem et in Libano et in universa terra potestatis suae
    <verse number="7" style="v"/>omnem populum qui derelictus fuerat de Hettheis et Amorreis et Ferezeis et Eveis et Iebuseis qui non erant de stirpe Israhel
    <verse number="8" style="v"/>de filiis eorum et de posteris quos non interfecerant filii Israhel subiugavit Salomon in tributarios usque in diem hanc
    <verse number="9" style="v"/>porro de filiis Israhel non posuit ut servirent operibus regis ipsi enim erant viri bellatores et duces primi et principes quadrigarum et equitum eius
    <verse number="10" style="v"/>omnes autem principes exercitus regis Salomonis fuerunt ducenti quinquaginta qui erudiebant populum
    <verse number="11" style="v"/>filiam vero Pharaonis transtulit de civitate David in domum quam aedificaverat ei dixit enim non habitabit uxor mea in domo David regis Israhel eo quod sanctificata sit quia ingressa est eam arca Domini
    <verse number="12" style="v"/>tunc obtulit Salomon holocausta Domino super altare Domini quod extruxerat ante porticum
    <verse number="13" style="v"/>ut per singulos dies offerretur in eo iuxta praeceptum Mosi in sabbatis et in kalendis et in festis diebus ter per annum id est in sollemnitate azymorum et in sollemnitate ebdomadarum et in sollemnitate tabernaculorum
    <verse number="14" style="v"/>et constituit iuxta dispositionem David patris sui officia sacerdotum in ministeriis suis et Levitas in ordine suo ut laudarent et ministrarent coram sacerdotibus iuxta ritum uniuscuiusque diei et ianitores in divisionibus suis per portam et portam sic enim praeceperat David homo Dei
    <verse number="15" style="v"/>nec praetergressi sunt de mandatis regis tam sacerdotes quam Levitae ex omnibus quae praeceperat et in custodiis thesaurorum
    <verse number="16" style="v"/>omnes inpensas praeparatas habuit Salomon ex eo die quo fundavit domum Domini usque in diem quo perfecit eam
    <verse number="17" style="v"/>tunc abiit Salomon in Hesiongaber et in Ahilath ad oram maris Rubri quae est in terra Edom
    <verse number="18" style="v"/>misit autem ei Hiram per manum servorum suorum naves et nautas gnaros maris et abierunt cum servis Salomonis in Ophir tuleruntque inde quadringenta quinquaginta talenta auri et adtulerunt ad regem Salomonem
  </para>
  <chapter number="9" style="c"/>
  <para style="p">
    <verse number="1" style="v"/>regina quoque Saba cum audisset famam Salomonis venit ut temptaret eum enigmatibus in Hierusalem cum magnis opibus et camelis qui portabant aromata et auri plurimum gemmasque pretiosas cumque venisset ad Salomonem locuta est ei quaecumque erant in corde suo
    <verse number="2" style="v"/>et exposuit ei Salomon omnia quae proposuerat nec quicquam fuit quod ei non perspicuum fecerit
    <verse number="3" style="v"/>quod postquam vidit sapientiam scilicet Salomonis et domum quam aedificaverat
    <verse number="4" style="v"/>necnon cibaria mensae eius et habitacula servorum et officia ministrorum eius et vestimenta eorum pincernas quoque et vestes eorum et victimas quas immolabat in domo Domini non erat prae stupore ultra in ea spiritus
    <verse number="5" style="v"/>dixitque ad regem verus sermo quem audieram in terra mea de virtutibus et sapientia tua
    <verse number="6" style="v"/>non credebam narrantibus donec ipsa venissem et vidissent oculi mei et probassem vix medietatem mihi sapientiae tuae fuisse narratam vicisti famam virtutibus tuis
    <verse number="7" style="v"/>beati viri tui et beati servi tui hii qui adsistunt coram te in omni tempore et audiunt sapientiam tuam
    <verse number="8" style="v"/>sit Dominus Deus tuus benedictus qui voluit te ordinare super thronum suum regem Domini Dei tui quia diligit Deus Israhel et vult servare eum in aeternum idcirco posuit te super eum regem ut facias iudicia atque iustitiam
    <verse number="9" style="v"/>dedit autem regi centum viginti talenta auri et aromata multa nimis et gemmas pretiosissimas non fuerunt aromata talia ut haec quae dedit regina Saba regi Salomoni
    <verse number="10" style="v"/>sed et servi Hiram cum servis Salomonis adtulerunt aurum de Ophir et ligna thyina et gemmas pretiosissimas
    <verse number="11" style="v"/>de quibus fecit rex de lignis scilicet thyinis gradus in domo Domini et in domo regia citharas quoque et psalteria cantoribus numquam visa sunt in terra Iuda ligna talia
    <verse number="12" style="v"/>rex autem Salomon dedit reginae Saba cuncta quae voluit et quae postulavit multo plura quam adtulerat ad eum quae reversa abiit in terram suam cum servis suis
    <verse number="13" style="v"/>erat autem pondus auri quod adferebatur Salomoni per annos singulos sescenta sexaginta sex talenta auri
    <verse number="14" style="v"/>excepta ea summa quam legati diversarum gentium et negotiatores adferre consueverant omnesque reges Arabiae et satrapae terrarum qui conportabant aurum et argentum Salomoni
    <verse number="15" style="v"/>fecit igitur rex Salomon ducentas hastas aureas de summa sescentorum aureorum qui in hastis singulis expendebantur
    <verse number="16" style="v"/>trecenta quoque scuta aurea trecentorum aureorum quibus tegebantur scuta singula posuitque ea rex in armamentario quod erat consitum nemore
    <verse number="17" style="v"/>fecit quoque rex solium eburneum grande et vestivit illud auro mundissimo
    <verse number="18" style="v"/>sexque gradus quibus ascendebatur ad solium et scabillum aureum et brachiola duo altrinsecus et duos leones stantes iuxta brachiola
    <verse number="19" style="v"/>sed et alios duodecim leunculos stantes super sex gradus ex utraque parte non fuit tale solium in universis regnis
    <verse number="20" style="v"/>omnia quoque vasa convivii regis erant aurea et vasa domus saltus Libani ex auro purissimo argentum enim in diebus illis pro nihilo reputabatur
    <verse number="21" style="v"/>siquidem naves regis ibant in Tharsis cum servis Hiram semel in annis tribus et deferebant inde aurum et argentum et ebur et simias et pavos
    <verse number="22" style="v"/>magnificatus est igitur Salomon super omnes reges terrae divitiis et gloria
    <verse number="23" style="v"/>omnesque reges terrarum desiderabant faciem videre Salomonis ut audirent sapientiam quam dederat Deus in corde eius
    <verse number="24" style="v"/>et deferebant ei munera vasa argentea et aurea et vestes et arma et aromata equos et mulos per singulos annos
    <verse number="25" style="v"/>habuit quoque Salomon quadraginta milia equorum in stabulis et curruum equitumque duodecim milia constituitque eos in urbibus quadrigarum et ubi erat rex in Hierusalem
    <verse number="26" style="v"/>exercuit etiam potestatem super cunctos reges a fluvio Eufraten usque ad terram Philisthinorum id est usque ad terminos Aegypti
    <verse number="27" style="v"/>tantamque copiam praebuit argenti in Hierusalem quasi lapidum et cedrorum tantam multitudinem velut sycaminorum quae gignuntur in campestribus
    <verse number="28" style="v"/>adducebantur autem ei equi de Aegypto cunctisque regionibus
    <verse number="29" style="v"/>reliqua vero operum Salomonis priorum et novissimorum scripta sunt in verbis Nathan prophetae et in libris Ahiae Silonitis in visione quoque Iaddo videntis contra Hieroboam filium Nabath
    <verse number="30" style="v"/>regnavit autem Salomon in Hierusalem super omnem Israhel quadraginta annis
    <verse number="31" style="v"/>dormivitque cum patribus suis et sepelierunt eum in civitate David regnavitque pro eo Roboam filius eius
  </para>
  <chapter number="10" style="c"/>
  <para style="p">
    <verse number="1" style="v"/>profectus est autem Roboam in Sychem illuc enim cunctus Israhel convenerat ut constituerent eum regem
    <verse number="2" style="v"/>quod cum audisset Hieroboam filius Nabath qui erat in Aegypto fugerat quippe illuc ante Salomonem statim reversus est
    <verse number="3" style="v"/>vocaveruntque eum et venit cum universo Israhel et locuti sunt ad Roboam dicentes
    <verse number="4" style="v"/>pater tuus durissimo iugo nos pressit tu leviora impera patre tuo qui nobis gravem inposuit servitutem et paululum de onere subleva ut serviamus tibi
    <verse number="5" style="v"/>qui ait post tres dies revertimini ad me cumque abisset populus
    <verse number="6" style="v"/>iniit consilium cum senibus qui steterant coram patre eius Salomone dum adviveret dicens quid datis consilii ut respondeam populo
    <verse number="7" style="v"/>qui dixerunt ei si placueris populo huic et lenieris eos verbis clementibus servient tibi omni tempore
    <verse number="8" style="v"/>at ille reliquit consilium senum et cum iuvenibus tractare coepit qui cum eo nutriti fuerant et erant in comitatu illius
    <verse number="9" style="v"/>dixitque ad eos quid vobis videtur vel respondere quid debeo populo huic qui dixit mihi subleva iugum quod inposuit nobis pater tuus
    <verse number="10" style="v"/>at illi responderunt ut iuvenes et nutriti cum eo in deliciis atque dixerunt sic loqueris populo qui dixit tibi pater tuus adgravavit iugum nostrum tu subleva et sic respondebis eis minimus digitus meus grossior est lumbis patris mei
    <verse number="11" style="v"/>pater meus inposuit vobis iugum grave et ego maius pondus adponam pater meus cecidit vos flagellis ego vero caedam scorpionibus
    <verse number="12" style="v"/>venit ergo Hieroboam et universus populus ad Roboam die tertio sicut praeceperat eis
    <verse number="13" style="v"/>responditque rex dura derelicto consilio seniorum
    <verse number="14" style="v"/>locutusque est iuxta iuvenum voluntatem pater meus grave vobis inposuit iugum quod ego gravius faciam pater meus cecidit vos flagellis ego vero caedam scorpionibus
    <verse number="15" style="v"/>et non adquievit populi precibus erat enim voluntatis Dei ut conpleretur sermo eius quem locutus fuerat per manum Ahiae Silonitis ad Hieroboam filium Nabath
    <verse number="16" style="v"/>populus autem universus rege duriora dicente sic locutus est ad eum non est nobis pars in David neque hereditas in filio Isai revertere in tabernacula tua Israhel tu autem pasce domum tuam David et abiit Israhel in tabernacula sua
    <verse number="17" style="v"/>super filios autem Israhel qui habitabant in civitatibus Iuda regnavit Roboam
    <verse number="18" style="v"/>misitque rex Roboam Aduram qui praeerat tributis et lapidaverunt eum filii Israhel et mortuus est porro rex Roboam currum festinavit ascendere et fugit in Hierusalem
    <verse number="19" style="v"/>recessitque Israhel a domo David usque ad diem hanc
  </para>
  <chapter number="11" style="c"/>
  <para style="p">
    <verse number="1" style="v"/>venit autem Roboam in Hierusalem et convocavit universam domum Iuda et Beniamin in centum octoginta milibus electorum atque bellantium ut dimicaret contra Israhel et converteret ad se regnum suum
    <verse number="2" style="v"/>factusque est sermo Domini ad Semeiam hominem Dei dicens
    <verse number="3" style="v"/>loquere ad Roboam filium Salomonis regem Iuda et ad universum Israhel qui est in Iuda et Beniamin
    <verse number="4" style="v"/>haec dicit Dominus non ascendetis neque pugnabitis contra fratres vestros revertatur unusquisque in domum suam quia mea hoc gestum est voluntate qui cum audissent sermonem Domini reversi sunt nec perrexerunt contra Hieroboam
    <verse number="5" style="v"/>habitavit autem Roboam in Hierusalem et aedificavit civitates muratas in Iuda
    <verse number="6" style="v"/>extruxitque Bethleem et Aetham et Thecue
    <verse number="7" style="v"/>Bethsur quoque et Soccho et Odollam
    <verse number="8" style="v"/>necnon Geth et Maresa et Ziph
    <verse number="9" style="v"/>sed et Aduram et Lachis et Azecha
    <verse number="10" style="v"/>Saraa quoque et Ahilon et Hebron quae erant in Iuda et Beniamin civitates munitissimas
    <verse number="11" style="v"/>cumque clausisset eas muris posuit in eis principes ciborumque horrea hoc est olei et vini
    <verse number="12" style="v"/>sed et in singulis urbibus fecit armamentaria scutorum et hastarum firmavitque eas multa diligentia et imperavit super Iudam et Beniamin
    <verse number="13" style="v"/>sacerdotes autem et Levitae qui erant in universo Israhel venerunt ad eum de cunctis sedibus suis
    <verse number="14" style="v"/>relinquentes suburbana et possessiones suas et transeuntes ad Iudam et Hierusalem eo quod abiecisset eos Hieroboam et posteri eius ne sacerdotio Domini fungerentur
    <verse number="15" style="v"/>qui constituit sibi sacerdotes excelsorum et daemonum vitulorumque quos fecerat
    <verse number="16" style="v"/>sed et de cunctis tribubus Israhel quicumque dederant cor suum ut quaererent Dominum Deum Israhel venerunt Hierusalem ad immolandas victimas Domino Deo patrum suorum
    <verse number="17" style="v"/>et roboraverunt regnum Iuda et confirmaverunt Roboam filium Salomonis per tres annos ambulaverunt enim in viis David et Salomonis annis tantum tribus
    <verse number="18" style="v"/>duxit autem Roboam uxorem Maalath filiam Hierimuth filii David Abiail quoque filiam Heliab filii Isai
    <verse number="19" style="v"/>quae peperit ei filios Ieus et Somoriam et Zoom
    <verse number="20" style="v"/>post hanc quoque accepit Maacha filiam Absalom quae peperit ei Abia et Ethai et Ziza et Salumith
    <verse number="21" style="v"/>amavit autem Roboam Maacha filiam Absalom super omnes uxores suas et concubinas nam uxores decem et octo duxerat concubinasque sexaginta et genuit viginti octo filios et sexaginta filias
    <verse number="22" style="v"/>constituit vero in capite Abiam filium Maacha ducem super fratres suos ipsum enim regem facere cogitabat
    <verse number="23" style="v"/>qui sapientior fuit et potentior super omnes filios eius et in cunctis finibus Iuda et Beniamin et in universis civitatibus muratis praebuitque eis escas plurimas et multas petivit uxores
  </para>
  <chapter number="12" style="c"/>
  <para style="p">
    <verse number="1" style="v"/>cumque roboratum fuisset regnum Roboam et confortatum dereliquit legem Domini et omnis Israhel cum eo
    <verse number="2" style="v"/>anno autem quinto regni Roboam ascendit Sesac rex Aegypti in Hierusalem quia peccaverunt Domino
    <verse number="3" style="v"/>cum mille ducentis curribus et sexaginta milibus equitum nec erat numerus vulgi quod venerat cum eo ex Aegypto Lybies scilicet et Trogoditae et Aethiopes
    <verse number="4" style="v"/>cepitque civitates munitissimas in Iuda et venit usque Hierusalem
    <verse number="5" style="v"/>Semeias autem propheta ingressus est ad Roboam et principes Iuda qui congregati fuerant in Hierusalem fugientes Sesac dixitque ad eos haec dicit Dominus vos reliquistis me et ego reliqui vos in manu Sesac
    <verse number="6" style="v"/>consternatique principes Israhel et rex dixerunt iustus est Dominus
    <verse number="7" style="v"/>cumque vidisset Dominus quod humiliati essent factus est sermo Domini ad Semeiam dicens quia humiliati sunt non disperdam eos daboque eis pauxillum auxilii et non stillabit furor meus super Hierusalem per manum Sesac
    <verse number="8" style="v"/>verumtamen servient ei ut sciant distantiam servitutis meae et servitutis regni terrarum
    <verse number="9" style="v"/>recessit itaque Sesac rex Aegypti ab Hierusalem sublatis thesauris domus Domini et domus regis omniaque secum tulit et clypeos aureos quos fecerat Salomon
    <verse number="10" style="v"/>pro quibus fecit rex aeneos et tradidit illos principibus scutariorum qui custodiebant vestibulum palatii
    <verse number="11" style="v"/>cumque introiret rex domum Domini veniebant scutarii et tollebant eos iterumque referebant ad armamentarium suum
    <verse number="12" style="v"/>verumtamen quia humiliati sunt aversa est ab eis ira Domini nec deleti sunt penitus siquidem et in Iuda inventa sunt opera bona
    <verse number="13" style="v"/>confortatus est igitur rex Roboam in Hierusalem atque regnavit quadraginta autem et unius anni erat cum regnare coepisset et decem septemque annis regnavit in Hierusalem urbe quam elegit Dominus ut confirmaret nomen suum ibi de cunctis tribubus Israhel nomenque matris eius Naama Ammanitis
    <verse number="14" style="v"/>fecit autem malum et non praeparavit cor suum ut quaereret Dominum
    <verse number="15" style="v"/>opera vero Roboam prima et novissima scripta sunt in libris Semeiae prophetae et Addo videntis et diligenter exposita pugnaveruntque adversum se Roboam et Hieroboam cunctis diebus
    <verse number="16" style="v"/>et dormivit Roboam cum patribus suis sepultusque est in civitate David et regnavit Abia filius eius pro eo
  </para>
  <chapter number="13" style="c"/>
  <para style="p">
    <verse number="1" style="v"/>anno octavodecimo regis Hieroboam regnavit Abia super Iudam
    <verse number="2" style="v"/>tribus annis regnavit in Hierusalem nomenque matris eius Michaia filia Urihel de Gabaa et erat bellum inter Abia et Hieroboam
    <verse number="3" style="v"/>cumque inisset Abia certamen et haberet bellicosissimos viros et electorum quadringenta milia Hieroboam instruxit e contra aciem octingenta milia virorum qui et ipsi electi erant et ad bella fortissimi
    <verse number="4" style="v"/>stetit igitur Abia super montem Someron qui erat in Ephraim et ait audi Hieroboam et omnis Israhel
    <verse number="5" style="v"/>num ignoratis quod Dominus Deus Israhel dederit regnum David super Israhel in sempiternum ipsi et filiis eius pactum salis
    <verse number="6" style="v"/>et surrexit Hieroboam filius Nabath servus Salomonis filii David et rebellavit contra dominum suum
    <verse number="7" style="v"/>congregatique sunt ad eum viri vanissimi et filii Belial et praevaluerunt contra Roboam filium Salomonis porro Roboam erat rudis et corde pavido nec potuit resistere eis
    <verse number="8" style="v"/>nunc ergo vos dicitis quod resistere possitis regno Domini quod possidet per filios David habetisque grandem populi multitudinem atque vitulos aureos quos fecit vobis Hieroboam in deos
    <verse number="9" style="v"/>et eiecistis sacerdotes Domini filios Aaron atque Levitas et fecistis vobis sacerdotes sicut omnes populi terrarum quicumque venerit et initiaverit manum suam in tauro in bubus et in arietibus septem fit sacerdos eorum qui non sunt dii
    <verse number="10" style="v"/>noster autem Dominus Deus est quem non relinquimus sacerdotesque ministrant Domino de filiis Aaron et Levitae sunt in ordine suo
    <verse number="11" style="v"/>holocausta quoque offerunt Domino per singulos dies mane et vespere et thymiama iuxta legis praecepta confectum et proponuntur panes in mensa mundissima estque apud nos candelabrum aureum et lucernae eius ut accendantur semper ad vesperam nos quippe custodimus praecepta Domini Dei nostri quem vos reliquistis
    <verse number="12" style="v"/>ergo in exercitu nostro dux Deus est et sacerdotes eius qui clangunt tubis et resonant contra vos filii Israhel nolite pugnare contra Dominum Deum patrum vestrorum quia non vobis expedit
    <verse number="13" style="v"/>haec illo loquente Hieroboam retro moliebatur insidias cumque ex adverso hostium staret ignorantem Iudam suo ambiebat exercitu
    <verse number="14" style="v"/>respiciensque Iudas vidit instare bellum ex adverso et post tergum et clamavit ad Dominum ac sacerdotes tubis canere coeperunt
    <verse number="15" style="v"/>omnesque viri Iuda vociferati sunt et ecce illis clamantibus perterruit Deus Hieroboam et omnem Israhel qui stabat ex adverso Abia et Iuda
    <verse number="16" style="v"/>fugeruntque filii Israhel Iudam et tradidit eos Deus in manu eorum
    <verse number="17" style="v"/>percussit ergo eos Abia et populus eius plaga magna et corruerunt vulnerati ex Israhel quingenta milia virorum fortium
    <verse number="18" style="v"/>humiliatique sunt filii Israhel in tempore illo et vehementissime confortati filii Iuda eo quod sperassent in Domino Deo patrum suorum
    <verse number="19" style="v"/>persecutus est autem Abia fugientem Hieroboam et cepit civitates eius Bethel et filias eius et Hiesena cum filiabus suis Ephron quoque et filias eius
    <verse number="20" style="v"/>nec valuit ultra resistere Hieroboam in diebus Abia quem percussit Dominus et mortuus est
    <verse number="21" style="v"/>igitur Abia confortato imperio suo accepit uxores quattuordecim procreavitque viginti duos filios et sedecim filias
    <verse number="22" style="v"/>reliqua autem sermonum Abia viarumque et operum eius scripta sunt diligentissime in libro prophetae Addo
  </para>
  <chapter number="14" style="c"/>
  <para style="p">
    <verse number="1" style="v"/>dormivit autem Abia cum patribus suis et sepelierunt eum in civitate David regnavitque Asa filius eius pro eo in cuius diebus quievit terra annis decem
    <verse number="2" style="v"/>fecit autem Asa quod bonum et placitum erat in conspectu Dei sui et subvertit altaria peregrini cultus et excelsa
    <verse number="3" style="v"/>et confregit statuas lucosque succidit
    <verse number="4" style="v"/>ac praecepit Iudae ut quaereret Dominum Deum patrum suorum et faceret legem et universa mandata
    <verse number="5" style="v"/>et abstulit e cunctis urbibus Iuda aras et fana et regnavit in pace
    <verse number="6" style="v"/>aedificavit quoque urbes munitas in Iuda quia quietus erat et nulla temporibus eius bella surrexerant pacem Domino largiente
    <verse number="7" style="v"/>dixit autem Iudae aedificemus civitates istas et vallemus muris et roboremus turribus et portis et seris donec a bellis quieta sunt omnia eo quod quaesierimus Dominum Deum patrum nostrorum et dederit nobis pacem per gyrum aedificaverunt igitur et nullum in extruendo inpedimentum fuit
    <verse number="8" style="v"/>habuit autem Asa in exercitu suo portantium scuta et hastas de Iuda trecenta milia de Beniamin vero scutariorum et sagittariorum ducenta octoginta milia omnes isti viri fortissimi
    <verse number="9" style="v"/>egressus est autem contra eos Zara Aethiops cum exercitu decies centena milia et curribus trecentis et venit usque Maresa
    <verse number="10" style="v"/>porro Asa perrexit obviam et instruxit aciem ad bellum in valle Sephata quae est iuxta Maresa
    <verse number="11" style="v"/>et invocavit Dominum Deum et ait Domine non est apud te ulla distantia utrum in paucis auxilieris an in pluribus adiuva nos Domine Deus noster in te enim et in tuo nomine habentes fiduciam venimus contra hanc multitudinem Domine Deus noster tu es non praevaleat contra te homo
    <verse number="12" style="v"/>exterruit itaque Dominus Aethiopas coram Asa et Iuda fugeruntque Aethiopes
    <verse number="13" style="v"/>et persecutus est eos Asa et populus qui cum eo erat usque Gerar et ruerunt Aethiopes usque ad internicionem quia Domino caedente contriti sunt et exercitu illius proeliante tulerunt ergo spolia multa
    <verse number="14" style="v"/>et percusserunt omnes civitates per circuitum Gerare grandis quippe cunctos terror invaserat et diripuerunt urbes et multam praedam asportaverunt
    <verse number="15" style="v"/>sed et caulas ovium destruentes tulerunt pecorum infinitam multitudinem et camelorum reversique sunt Hierusalem
  </para>
  <chapter number="15" style="c"/>
  <para style="p">
    <verse number="1" style="v"/>Azarias autem filius Oded facto in se spiritu Dei
    <verse number="2" style="v"/>egressus est in occursum Asa et dixit ei audite me Asa et omnis Iuda et Beniamin Dominus vobiscum quia fuistis cum eo si quaesieritis eum invenietis si autem dereliqueritis derelinquet vos
    <verse number="3" style="v"/>transibunt autem multi dies in Israhel absque Deo vero et absque sacerdote doctore et absque lege
    <verse number="4" style="v"/>cumque reversi fuerint in angustia sua ad Dominum Deum Israhel et quaesierint eum repperient
    <verse number="5" style="v"/>in tempore illo non erit pax egredienti et ingredienti sed terrores undique in cunctis habitatoribus terrarum
    <verse number="6" style="v"/>pugnabit enim gens contra gentem et civitas contra civitatem quia Dominus conturbabit eos in omni angustia
    <verse number="7" style="v"/>vos ergo confortamini et non dissolvantur manus vestrae erit enim merces operi vestro
    <verse number="8" style="v"/>quod cum audisset Asa verba scilicet et prophetiam Oded prophetae confortatus est et abstulit idola de omni terra Iuda et Beniamin et ex urbibus quas ceperat montis Ephraim et dedicavit altare Domini quod erat ante porticum Domini
    <verse number="9" style="v"/>congregavitque universum Iuda et Beniamin et advenas cum eis de Ephraim et de Manasse et de Symeon plures enim ad eum confugerant ex Israhel videntes quod Dominus Deus illius esset cum eo
    <verse number="10" style="v"/>cumque venissent Hierusalem mense tertio anno quintodecimo regni Asa
    <verse number="11" style="v"/>immolaverunt Domino in die illa de manubiis et praeda quam adduxerant boves septingentos et arietes septem milia
    <verse number="12" style="v"/>et intravit ex more ad corroborandum foedus ut quaererent Dominum Deum patrum suorum in toto corde et in tota anima sua
    <verse number="13" style="v"/>si quis autem inquit non quaesierit Dominum Deum Israhel moriatur a minimo usque ad maximum a viro usque ad mulierem
    <verse number="14" style="v"/>iuraveruntque Domino voce magna in iubilo et in clangore tubae et in sonitu bucinarum
    <verse number="15" style="v"/>omnes qui erant in Iuda cum execratione in omni enim corde suo iuraverunt et in tota voluntate quaesierunt eum et invenerunt praestititque eis Dominus requiem per circuitum
    <verse number="16" style="v"/>sed et Maacham matrem Asa regis ex augusto deposuit imperio eo quod fecisset in luco simulacrum Priapi quod omne contrivit et in frusta comminuens conbusit in torrente Cedron
    <verse number="17" style="v"/>excelsa autem derelicta sunt in Israhel attamen cor Asa erat perfectum cunctis diebus eius
    <verse number="18" style="v"/>ea quae voverat pater suus et ipse intulit in domum Domini argentum et aurum vasorumque diversam supellectilem
    <verse number="19" style="v"/>bellum vero non fuit usque ad tricesimum quintum annum regni Asa
  </para>
  <chapter number="16" style="c"/>
  <para style="p">
    <verse number="1" style="v"/>anno autem tricesimo sexto regni eius ascendit Baasa rex Israhel in Iudam et muro circumdabat Rama ut nullus tute posset egredi et ingredi de regno Asa
    <verse number="2" style="v"/>protulit ergo Asa argentum et aurum de thesauris domus Domini et de thesauris regis misitque ad Benadad regem Syriae qui habitabat in Damasco dicens
    <verse number="3" style="v"/>foedus inter me et te est pater quoque meus et pater tuus habuere concordiam quam ob rem misi tibi argentum et aurum ut rupto foedere quod habes cum Baasa rege Israhel facias eum a me recedere
    <verse number="4" style="v"/>quo conperto Benadad misit principes exercituum suorum ad urbes Israhel qui percusserunt Ahion et Dan et Abelmaim et universas urbes muratas Nepthalim
    <verse number="5" style="v"/>quod cum audisset Baasa desivit aedificare Rama et intermisit opus suum
    <verse number="6" style="v"/>porro Asa rex adsumpsit universum Iudam et tulerunt lapides Rama et ligna quae aedificationi praeparaverat Baasa aedificavitque ex eis Gabaa et Maspha
    <verse number="7" style="v"/>in tempore illo venit Anani propheta ad Asam regem Iuda et dixit ei quia habuisti fiduciam in rege Syriae et non in Domino Deo tuo idcirco evasit Syriae regis exercitus de manu tua
    <verse number="8" style="v"/>nonne Aethiopes et Lybies multo plures erant quadrigis et equitibus et multitudine nimia quos cum Domino credidisses tradidit in manu tua
    <verse number="9" style="v"/>oculi enim eius contemplantur universam terram et praebent fortitudinem his qui corde perfecto credunt in eum stulte igitur egisti et propter hoc ex praesenti tempore contra te bella consurgent
    <verse number="10" style="v"/>iratusque Asa adversus videntem iussit eum mitti in nervum valde quippe super hoc fuerat indignatus et interfecit de populo in tempore illo plurimos
    <verse number="11" style="v"/>opera autem Asa prima et novissima scripta sunt in libro regum Iuda et Israhel
    <verse number="12" style="v"/>aegrotavit etiam Asa anno tricesimo nono regni sui dolore pedum vehementissimo et nec in infirmitate sua quaesivit Dominum sed magis in medicorum arte confisus est
    <verse number="13" style="v"/>dormivitque cum patribus suis et mortuus est anno quadragesimo primo regni sui
    <verse number="14" style="v"/>et sepelierunt eum in sepulchro suo quod foderat sibi in civitate David posueruntque eum super lectulum suum plenum aromatibus et unguentis meretriciis quae erant pigmentariorum arte confecta et conbuserunt super eum ambitione nimia
  </para>
  <chapter number="17" style="c"/>
  <para style="p">
    <verse number="1" style="v"/>regnavit autem Iosaphat filius eius pro eo et invaluit contra Israhel
    <verse number="2" style="v"/>constituitque militum numeros in cunctis urbibus Iudae quae erant vallatae muris praesidiaque disposuit in terra Iuda et in civitatibus Ephraim quas ceperat Asa pater eius
    <verse number="3" style="v"/>et fuit Dominus cum Iosaphat quia ambulavit in viis David patris sui primis et non speravit in Baalim
    <verse number="4" style="v"/>sed in Deo patris sui et perrexit in praeceptis illius et non iuxta peccata Israhel
    <verse number="5" style="v"/>confirmavitque Dominus regnum in manu eius et dedit omnis Iuda munera Iosaphat factaeque sunt ei infinitae divitiae et multa gloria
    <verse number="6" style="v"/>cumque sumpsisset cor eius audaciam propter vias Domini etiam excelsa et lucos de Iuda abstulit
    <verse number="7" style="v"/>tertio autem anno regni sui misit de principibus suis Benail et Obdiam et Zacchariam et Nathanahel et Micheam ut docerent in civitatibus Iuda
    <verse number="8" style="v"/>et cum eis Levitas Semeiam et Nathaniam et Zabadiam Asahel quoque et Semiramoth et Ionathan Adoniam et Tobiam et Tobadoniam Levitas et cum eis Elisama et Ioram sacerdotes
    <verse number="9" style="v"/>docebantque in Iuda habentes librum legis Domini et circuibant cunctas urbes Iuda atque erudiebant populum
    <verse number="10" style="v"/>itaque factus est pavor Domini super omnia regna terrarum quae erant per gyrum Iuda nec audebant bellare contra Iosaphat
    <verse number="11" style="v"/>sed et Philisthei Iosaphat munera deferebant et vectigal argenti Arabes quoque adducebant pecora arietum septem milia septingentos et hircos totidem
    <verse number="12" style="v"/>crevit ergo Iosaphat et magnificatus est usque in sublime atque aedificavit in Iuda domos ad instar turrium urbesque muratas
    <verse number="13" style="v"/>et multa opera patravit in urbibus Iuda viri quoque bellatores et robusti erant in Hierusalem
    <verse number="14" style="v"/>quorum iste numerus per domos atque familias singulorum in Iuda principes exercitus Ednas dux et cum eo robustissimorum trecenta milia
    <verse number="15" style="v"/>post hunc Iohanan princeps et cum eo ducenta octoginta milia
    <verse number="16" style="v"/>post istum quoque Amasias filius Zechri consecratus Domino et cum eo ducenta milia virorum fortium
    <verse number="17" style="v"/>hunc sequebatur robustus ad proelia Heliada et cum eo tenentium arcum et clypeum ducenta milia
    <verse number="18" style="v"/>post istum etiam Iozabath et cum eo centum octoginta milia expeditorum militum
    <verse number="19" style="v"/>hii omnes erant ad manum regis exceptis aliis quos posuerat in urbibus muratis et in universo Iuda
  </para>
  <chapter number="18" style="c"/>
  <para style="p">
    <verse number="1" style="v"/>fuit ergo Iosaphat dives et inclitus multum et adfinitate coniunctus est Ahab
    <verse number="2" style="v"/>descenditque post annos ad eum in Samariam ad cuius adventum mactavit Ahab arietes et boves plurimos et populo qui venerat cum eo persuasitque illi ut ascenderet in Ramoth Galaad
    <verse number="3" style="v"/>dixitque Ahab rex Israhel ad Iosaphat regem Iuda veni mecum in Ramoth Galaad cui ille respondit ut ego et tu sicut populus tuus sic et populus meus tecumque erimus in bello
    <verse number="4" style="v"/>dixitque Iosaphat ad regem Israhel consule obsecro inpraesentiarum sermonem Domini
    <verse number="5" style="v"/>congregavitque rex Israhel prophetarum quadringentos viros et dixit ad eos in Ramoth Galaad ad bellandum ire debemus an quiescere at illi ascende inquiunt et tradet Deus in manu regis
    <verse number="6" style="v"/>dixitque Iosaphat numquid non est hic prophetes Domini ut ab illo etiam requiramus
    <verse number="7" style="v"/>et ait rex Israhel ad Iosaphat est vir unus a quo possumus quaerere Domini voluntatem sed ego odi eum quia non prophetat mihi bonum sed malum omni tempore est autem Micheas filius Iembla dixitque Iosaphat ne loquaris rex hoc modo
    <verse number="8" style="v"/>vocavit ergo rex Israhel unum de eunuchis et dixit ei voca cito Micheam filium Iembla
    <verse number="9" style="v"/>porro rex Israhel et Iosaphat rex Iuda uterque sedebant in solio suo vestiti cultu regio sedebant autem in area iuxta portam Samariae omnesque prophetae vaticinabantur coram eis
    <verse number="10" style="v"/>Sedecias vero filius Chanana fecit sibi cornua ferrea et ait haec dicit Dominus his ventilabis Syriam donec conteras eam
    <verse number="11" style="v"/>omnesque prophetae similiter prophetabant atque dicebant ascende in Ramoth Galaad et prosperaberis et tradet eos Dominus in manu regis
    <verse number="12" style="v"/>nuntius autem qui ierat ad vocandum Micheam ait illi en verba omnium prophetarum uno ore bona regi adnuntiant quaeso ergo te ut et sermo tuus ab eis non dissentiat loquarisque prospera
    <verse number="13" style="v"/>cui respondit Micheas vivit Dominus quia quodcumque dixerit Deus meus hoc loquar
    <verse number="14" style="v"/>venit ergo ad regem cui rex ait Michea ire debemus in Ramoth Galaad ad bellandum an quiescere cui ille respondit ascendite cuncta enim prospera evenient et tradentur hostes in manus vestras
    <verse number="15" style="v"/>dixitque rex iterum atque iterum te adiuro ut non mihi loquaris nisi quod verum est in nomine Domini
    <verse number="16" style="v"/>at ille ait vidi universum Israhel dispersum in montibus sicut oves absque pastore et dixit Dominus non habent isti dominos revertatur unusquisque ad domum suam in pace
    <verse number="17" style="v"/>et ait rex Israhel ad Iosaphat nonne dixi tibi quod non prophetaret iste mihi quicquam boni sed ea quae mala sunt
    <verse number="18" style="v"/>at ille idcirco ait audite verbum Domini vidi Dominum sedentem in solio suo et omnem exercitum caeli adsistentem ei a dextris et sinistris
    <verse number="19" style="v"/>et dixit Dominus quis decipiet Ahab regem Israhel ut ascendat et corruat in Ramoth Galaad cumque diceret unus hoc modo et alter alio
    <verse number="20" style="v"/>processit spiritus et stetit coram Domino et ait ego decipiam eum cui Dominus in quo inquit decipies
    <verse number="21" style="v"/>at ille respondit egrediar et ero spiritus mendax in ore omnium prophetarum eius dixitque Dominus decipies et praevalebis egredere et fac ita
    <verse number="22" style="v"/>nunc igitur ecce dedit Dominus spiritum mendacii in ore omnium prophetarum tuorum et Dominus locutus est de te mala
    <verse number="23" style="v"/>accessit autem Sedecias filius Chanana et percussit Micheae maxillam et ait per quam viam transivit spiritus Domini a me ut loqueretur tibi
    <verse number="24" style="v"/>dixitque Micheas tu ipse videbis in die illo quando ingressus fueris cubiculum de cubiculo ut abscondaris
    <verse number="25" style="v"/>praecepit autem rex Israhel dicens tollite Micheam et ducite eum ad Amon principem civitatis et ad Ioas filium Ammelech
    <verse number="26" style="v"/>et dicetis haec dicit rex mittite hunc in carcerem et date ei panis modicum et aquae pauxillum donec revertar in pace
    <verse number="27" style="v"/>dixitque Micheas si reversus fueris in pace non est locutus Dominus in me et ait audite populi omnes
    <verse number="28" style="v"/>igitur ascenderunt rex Israhel et Iosaphat rex Iuda in Ramoth Galaad
    <verse number="29" style="v"/>dixitque rex Israhel ad Iosaphat mutabo habitum et sic ad pugnandum vadam tu autem induere vestibus tuis mutatoque rex Israhel habitu venit ad bellum
    <verse number="30" style="v"/>rex autem Syriae praeceperat ducibus equitatus sui dicens ne pugnetis contra minimum aut contra maximum nisi contra solum regem Israhel
    <verse number="31" style="v"/>itaque cum vidissent principes equitatus Iosaphat dixerunt rex Israhel iste est et circumdederunt eum dimicantes at ille clamavit ad Dominum et auxiliatus est ei atque avertit eos ab illo
    <verse number="32" style="v"/>cum enim vidissent duces equitatus quod non esset rex Israhel reliquerunt eum
    <verse number="33" style="v"/>accidit autem ut unus e populo sagittam in incertum iaceret et percuteret regem Israhel inter cervicem et scapulas at ille aurigae suo ait converte manum tuam et educ me de acie quia vulneratus sum
    <verse number="34" style="v"/>et finita est pugna in die illo porro rex Israhel stabat in curru suo contra Syros usque ad vesperam et mortuus est occidente sole
  </para>
  <chapter number="19" style="c"/>
  <para style="p">
    <verse number="1" style="v"/>reversus est autem Iosaphat rex Iuda domum suam pacifice in Hierusalem
    <verse number="2" style="v"/>cui occurrit Hieu filius Anani videns et ait ad eum impio praebes auxilium et his qui oderunt Dominum amicitia iungeris et idcirco iram quidem Domini merebaris
    <verse number="3" style="v"/>sed bona opera inventa sunt in te eo quod abstuleris lucos de terra Iuda et praeparaveris cor tuum ut requireres Dominum
    <verse number="4" style="v"/>habitavit ergo Iosaphat in Hierusalem rursumque egressus est ad populum de Bersabee usque ad montem Ephraim et revocavit eos ad Dominum Deum patrum suorum
    <verse number="5" style="v"/>constituitque iudices terrae in cunctis civitatibus Iuda munitis per singula loca
    <verse number="6" style="v"/>et praecipiens iudicibus videte ait quid faciatis non enim hominis exercetis iudicium sed Domini et quodcumque iudicaveritis in vos redundabit
    <verse number="7" style="v"/>sit timor Domini vobiscum et cum diligentia cuncta facite non est enim apud Dominum Deum nostrum iniquitas nec personarum acceptio nec cupido munerum
    <verse number="8" style="v"/>in Hierusalem quoque constituit Iosaphat Levitas et sacerdotes et principes familiarum ex Israhel ut iudicium et causam Domini iudicarent habitatoribus eius
    <verse number="9" style="v"/>praecepitque eis dicens sic agetis in timore Dei fideliter et corde perfecto
    <verse number="10" style="v"/>omnem causam quae venerit ad vos fratrum vestrorum qui habitant in urbibus suis inter cognationem et cognationem ubicumque quaestio est de lege de mandato de caerimoniis de iustificationibus ostendite eis ut non peccent in Dominum et ne veniat ira super vos et super fratres vestros sic ergo agetis et non peccabitis
    <verse number="11" style="v"/>Amarias autem sacerdos et pontifex vester in his quae ad Dominum pertinent praesidebit porro Zabadias filius Ismahel qui est dux in domo Iuda super ea opera erit quae ad regis officium pertinent habetisque magistros Levitas coram vobis confortamini et agite diligenter et erit Dominus cum bonis
  </para>
  <chapter number="20" style="c"/>
  <para style="p">
    <verse number="1" style="v"/>post haec congregati sunt filii Moab et filii Ammon et cum eis de Ammanitis ad Iosaphat ut pugnarent contra eum
    <verse number="2" style="v"/>veneruntque nuntii et indicaverunt Iosaphat dicentes venit contra te multitudo magna de his locis quae trans mare sunt et de Syria et ecce consistunt in Asasonthamar quae est Engaddi
    <verse number="3" style="v"/>Iosaphat autem timore perterritus totum se contulit ad rogandum Dominum et praedicavit ieiunium universo Iuda
    <verse number="4" style="v"/>congregatusque Iudas ad precandum Dominum sed et omnes de urbibus suis venerunt ad obsecrandum eum
    <verse number="5" style="v"/>cumque stetisset Iosaphat in medio coetu Iudae et Hierusalem in domo Domini ante atrium novum
    <verse number="6" style="v"/>ait Domine Deus patrum nostrorum tu es Deus in caelo et dominaris cunctis regnis gentium in manu tua est fortitudo et potentia nec quisquam tibi potest resistere
    <verse number="7" style="v"/>nonne tu Deus noster interfecisti omnes habitatores terrae huius coram populo tuo Israhel et dedisti eam semini Abraham amici tui in sempiternum
    <verse number="8" style="v"/>habitaveruntque in ea et extruxerunt in illa sanctuarium nomini tuo dicentes
    <verse number="9" style="v"/>si inruerint super nos mala gladius iudicii pestilentia et fames stabimus coram domo hac in conspectu tuo in qua invocatum est nomen tuum et clamabimus ad te in tribulationibus nostris et exaudies salvosque facies
    <verse number="10" style="v"/>nunc igitur ecce filii Ammon et Moab et mons Seir per quos non concessisti Israheli ut transirent quando egrediebantur de Aegypto sed declinaverunt ab eis et non interfecerunt illos
    <verse number="11" style="v"/>e contrario agunt et nituntur eicere nos de possessione quam tradidisti nobis
    <verse number="12" style="v"/>Deus noster ergo non iudicabis eos in nobis quidem non tanta est fortitudo ut possimus huic multitudini resistere quae inruit super nos sed cum ignoremus quid agere debeamus hoc solum habemus residui ut oculos nostros dirigamus ad te
    <verse number="13" style="v"/>omnis vero Iuda stabat coram Domino cum parvulis et uxoribus et liberis suis
    <verse number="14" style="v"/>erat autem Hiazihel filius Zacchariae filii Banaiae filii Hiehihel filii Mathaniae Levites de filiis Asaph super quem factus est spiritus Domini in medio turbae
    <verse number="15" style="v"/>et ait adtendite omnis Iuda et qui habitatis Hierusalem et tu rex Iosaphat haec dicit Dominus vobis nolite timere nec paveatis hanc multitudinem non est enim vestra pugna sed Dei
    <verse number="16" style="v"/>cras descendetis contra eos ascensuri enim sunt per clivum nomine Sis et invenietis illos in summitate torrentis qui est contra solitudinem Hieruhel
    <verse number="17" style="v"/>non eritis vos qui dimicabitis sed tantummodo confidenter state et videbitis auxilium Domini super vos o Iuda et Hierusalem nolite timere nec paveatis cras egredimini contra eos et Dominus erit vobiscum
    <verse number="18" style="v"/>Iosaphat ergo et Iuda et omnes habitatores Hierusalem ceciderunt proni in terram coram Domino et adoraverunt eum
    <verse number="19" style="v"/>porro Levitae de filiis Caath et de filiis Core laudabant Dominum Deum Israhel voce magna in excelsum
    <verse number="20" style="v"/>cumque mane surrexissent egressi sunt per desertum Thecuae profectisque eis stans Iosaphat in medio eorum dixit audite me Iuda et omnes habitatores Hierusalem credite in Domino Deo vestro et securi eritis credite prophetis eius et cuncta evenient prospera
    <verse number="21" style="v"/>deditque consilium populo et statuit cantores Domini ut laudarent eum in turmis suis et antecederent exercitum ac voce consona dicerent confitemini Domino quoniam in aeternum misericordia eius
    <verse number="22" style="v"/>cumque coepissent laudes canere vertit Dominus insidias eorum in semet ipsos filiorum scilicet Ammon et Moab et montis Seir qui egressi fuerant ut pugnarent contra Iudam et percussi sunt
    <verse number="23" style="v"/>namque filii Ammon et Moab consurrexerunt adversum habitatores montis Seir ut interficerent et delerent eos cumque hoc opere perpetrassent etiam in semet ipsos versi mutuis concidere vulneribus
    <verse number="24" style="v"/>porro Iudas cum venisset ad speculam quae respicit solitudinem vidit procul omnem late regionem plenam cadaveribus nec superesse quemquam qui necem potuisset evadere
    <verse number="25" style="v"/>venit ergo Iosaphat et omnis populus cum eo ad detrahenda spolia mortuorum inveneruntque inter cadavera variam supellectilem vestes quoque et vasa pretiosissima et diripuerunt ita ut omnia portare non possent nec per tres dies spolia auferre pro praedae magnitudine
    <verse number="26" style="v"/>die autem quarto congregati sunt in valle Benedictionis etenim quoniam ibi benedixerant Domino vocaverunt locum illum vallis Benedictionis usque in praesentem diem
    <verse number="27" style="v"/>reversusque est omnis vir Iuda et habitatores Hierusalem et Iosaphat ante eos in Hierusalem cum laetitia magna eo quod dedisset eis Dominus gaudium de inimicis suis
    <verse number="28" style="v"/>ingressique sunt Hierusalem cum psalteriis et citharis et tubis in domum Domini
    <verse number="29" style="v"/>inruit autem pavor Domini super universa regna terrarum cum audissent quod pugnasset Dominus contra inimicos Israhel
    <verse number="30" style="v"/>quievitque regnum Iosaphat et praebuit ei Deus pacem per circuitum
    <verse number="31" style="v"/>regnavit igitur Iosaphat super Iudam et erat triginta quinque annorum cum regnare coepisset viginti autem et quinque annis regnavit in Hierusalem nomen matris eius Azuba filia Selachi
    <verse number="32" style="v"/>et ambulavit in via patris sui Asa nec declinavit ab ea faciens quae placita erant coram Domino
    <verse number="33" style="v"/>verumtamen excelsa non abstulit et adhuc populus non direxerat cor suum ad Dominum Deum patrum suorum
    <verse number="34" style="v"/>reliqua autem gestorum Iosaphat priorum et novissimorum scripta sunt in verbis Hieu filii Anani quae digessit in libro regum Israhel
    <verse number="35" style="v"/>post haec iniit amicitias Iosaphat rex Iuda cum Ochozia rege Israhel cuius opera fuerunt impiissima
    <verse number="36" style="v"/>et particeps fuit ut facerent naves quae irent in Tharsis feceruntque classem in Asiongaber
    <verse number="37" style="v"/>prophetavit autem Eliezer filius Dodoau de Maresa ad Iosaphat dicens quia habuisti foedus cum Ochozia percussit Dominus opera tua contritaeque sunt naves nec potuerunt ire in Tharsis
  </para>
  <chapter number="21" style="c"/>
  <para style="p">
    <verse number="1" style="v"/>dormivit autem Iosaphat cum patribus suis et sepultus est cum eis in civitate David regnavitque Ioram filius eius pro eo
    <verse number="2" style="v"/>qui habuit fratres filios Iosaphat Azariam et Hiahihel et Zacchariam et Azariam et Michahel et Saphatiam omnes hii filii Iosaphat regis Israhel
    <verse number="3" style="v"/>deditque eis pater suus multa munera argenti et auri et pensitationes cum civitatibus munitissimis in Iuda regnum autem tradidit Ioram eo quod esset primogenitus
    <verse number="4" style="v"/>surrexit ergo Ioram super regnum patris sui cumque se confirmasset occidit omnes fratres suos gladio et quosdam de principibus Israhel
    <verse number="5" style="v"/>triginta duo annorum erat Ioram cum regnare coepisset et octo annis regnavit in Hierusalem
    <verse number="6" style="v"/>ambulavitque in viis regum Israhel sicut egerat domus Ahab filia quippe Ahab erat uxor eius et fecit malum in conspectu Domini
    <verse number="7" style="v"/>noluit autem Dominus disperdere domum David propter pactum quod inierat cum eo et quia promiserat ut daret illi lucernam et filiis eius omni tempore
    <verse number="8" style="v"/>in diebus illis rebellavit Edom ne esset subditus Iudae et constituit sibi regem
    <verse number="9" style="v"/>cumque transisset Ioram cum principibus suis et cuncto equitatu qui erat secum surrexit nocte et percussit Edom qui se circumdederat et omnes duces equitatus eius
    <verse number="10" style="v"/>attamen rebellavit Edom ne esset sub dicione Iuda usque ad hanc diem eo tempore et Lobna recessit ne esset sub manu illius dereliquerat enim Dominum Deum patrum suorum
    <verse number="11" style="v"/>insuper et excelsa fabricatus est in urbibus Iuda et fornicari fecit habitatores Hierusalem et praevaricari Iudam
    <verse number="12" style="v"/>adlatae sunt autem ei litterae ab Helia propheta in quibus scriptum erat haec dicit Dominus Deus David patris tui quoniam non ambulasti in viis Iosaphat patris tui et in viis Asa regis Iuda
    <verse number="13" style="v"/>sed incessisti per iter regum Israhel et fornicari fecisti Iudam et habitatores Hierusalem imitatus fornicationem domus Ahab insuper et fratres tuos domum patris tui meliores te occidisti
    <verse number="14" style="v"/>ecce Dominus percutiet te plaga magna cum populo tuo et filiis et uxoribus tuis universaque substantia tua
    <verse number="15" style="v"/>tu autem aegrotabis pessimo languore uteri donec egrediantur vitalia tua paulatim per dies singulos
    <verse number="16" style="v"/>suscitavit ergo Dominus contra Ioram spiritum Philisthinorum et Arabum qui confines sunt Aethiopibus
    <verse number="17" style="v"/>et ascenderunt in terram Iuda et vastaverunt eam diripueruntque cunctam substantiam quae inventa est in domo regis insuper et filios eius et uxores nec remansit ei filius nisi Ioachaz qui minimus natu erat
    <verse number="18" style="v"/>et super haec omnia percussit eum Dominus alvi languore insanabili
    <verse number="19" style="v"/>cumque diei succederet dies et temporum spatia volverentur duorum annorum expletus est circulus et sic longa consumptus tabe ita ut egereret etiam viscera sua languore pariter et vita caruit mortuusque est in infirmitate pessima et non fecit ei populus secundum morem conbustionis exequias sicut fecerat maioribus eius
    <verse number="20" style="v"/>triginta duum annorum fuit cum regnare coepisset et octo annis regnavit in Hierusalem ambulavitque non recte et sepelierunt eum in civitate David verumtamen non in sepulchro regum
  </para>
  <chapter number="22" style="c"/>
  <para style="p">
    <verse number="1" style="v"/>constituerunt autem habitatores Hierusalem Ochoziam filium eius minimum regem pro eo omnes enim maiores natu qui ante eum fuerant interfecerant latrones Arabum qui inruerant in castra regnavitque Ochozias filius Ioram regis Iuda
    <verse number="2" style="v"/>filius quadraginta duo annorum erat Ochozias cum regnare coepisset et uno anno regnavit in Hierusalem nomen matris eius Otholia filia Amri
    <verse number="3" style="v"/>sed et ipse ingressus est per vias domus Ahab mater enim eius inpulit eum ut impie ageret
    <verse number="4" style="v"/>fecit igitur malum in conspectu Domini sicut domus Ahab ipsi enim fuerunt ei consiliarii post mortem patris sui in interitum eius
    <verse number="5" style="v"/>ambulavitque in consiliis eorum et perrexit cum Ioram filio Ahab rege Israhel in bellum contra Azahel regem Syriae in Ramoth Galaad vulneraveruntque Syri Ioram
    <verse number="6" style="v"/>qui reversus est ut curaretur in Hiezrahel multas enim plagas acceperat in supradicto certamine igitur Azarias filius Ioram rex Iuda descendit ut inviseret Ioram filium Ahab in Hiezrahel aegrotantem
    <verse number="7" style="v"/>voluntatis quippe fuit Dei adversum Ochoziam ut veniret ad Ioram et cum venisset egrederetur cum eo adversum Hieu filium Namsi quem unxit Dominus ut deleret domum Ahab
    <verse number="8" style="v"/>cum ergo subverteret Hieu domum Ahab invenit principes Iuda et filios fratrum Ochoziae qui ministrabant ei et interfecit illos
    <verse number="9" style="v"/>ipsumque perquirens Ochoziam conprehendit latentem in Samaria adductumque ad se occidit et sepelierunt eum eo quod esset filius Iosaphat qui quaesierat Dominum in toto corde suo nec erat ultra spes aliqua ut de stirpe regnaret Ochoziae
    <verse number="10" style="v"/>siquidem Otholia mater eius videns quod mortuus esset filius suus surrexit et interfecit omnem stirpem regiam domus Ioram
    <verse number="11" style="v"/>porro Iosabeth filia regis tulit Ioas filium Ochoziae et furata est eum de medio filiorum regis cum interficerentur absconditque cum nutrice sua in cubiculo lectulorum Iosabeth autem quae absconderat eum erat filia regis Ioram uxor Ioiadae pontificis soror Ochoziae et idcirco Otholia non interfecit eum
    <verse number="12" style="v"/>fuit ergo cum eis in domo Dei absconditus sex annis quibus regnavit Otholia super terram
  </para>
  <chapter number="23" style="c"/>
  <para style="p">
    <verse number="1" style="v"/>anno autem septimo confortatus Ioiadae adsumpsit centuriones Azariam videlicet filium Hieroam et Ismahel filium Iohanan Azariam quoque filium Oded et Maasiam filium Adaiae et Elisaphat filium Zechri et iniit cum eis foedus
    <verse number="2" style="v"/>qui circumeuntes Iudam congregaverunt Levitas de cunctis urbibus Iuda et principes familiarum Israhel veneruntque in Hierusalem
    <verse number="3" style="v"/>iniit igitur omnis multitudo pactum in domo Domini cum rege dixitque ad eos Ioiadae ecce filius regis regnabit sicut locutus est Dominus super filios David
    <verse number="4" style="v"/>iste est ergo sermo quem facietis
    <verse number="5" style="v"/>tertia pars vestrum qui veniunt ad sabbatum sacerdotum et Levitarum et ianitorum erit in portis tertia vero pars ad domum regis et tertia in porta quae appellatur Fundamenti omne vero reliquum vulgus sit in atriis domus Domini
    <verse number="6" style="v"/>nec quisquam alius ingrediatur domum Domini nisi sacerdotes et qui ministrant de Levitis ipsi tantummodo ingrediantur quia sanctificati sunt et omne reliquum vulgus observet custodias Domini
    <verse number="7" style="v"/>Levitae autem circumdent regem habentes singuli arma sua et si quis alius ingressus fuerit templum interficiatur sintque cum rege et intrante et egrediente
    <verse number="8" style="v"/>fecerunt igitur Levitae et universus Iuda iuxta omnia quae praeceperat Ioiadae pontifex et adsumpserunt singuli viros qui sub se erant et veniebant per ordinem sabbati cum his qui iam impleverant sabbatum et egressuri erant siquidem Ioiadae pontifex non dimiserat abire turmas quae sibi per singulas ebdomadas succedere consueverant
    <verse number="9" style="v"/>deditque Ioiadae sacerdos centurionibus lanceas clypeosque et peltas regis David quas consecraverat in domo Domini
    <verse number="10" style="v"/>constituitque omnem populum tenentium pugiones a parte templi dextra usque ad partem templi sinistram coram altari et templo per circuitum regis
    <verse number="11" style="v"/>et eduxerunt filium regis et inposuerunt ei diadema dederuntque in manu eius tenendam legem et constituerunt eum regem unxit quoque illum Ioiadae pontifex et filii eius inprecatique sunt atque dixerunt vivat rex
    <verse number="12" style="v"/>quod cum audisset Otholia vocem scilicet currentium atque laudantium regem ingressa est ad populum in templum Domini
    <verse number="13" style="v"/>cumque vidisset regem stantem super gradum in introitu et principes turmasque circa eum omnem quoque populum terrae gaudentem atque clangentem tubis et diversi generis organis concinentem vocemque laudantium scidit vestimenta sua et ait insidiae insidiae
    <verse number="14" style="v"/>egressus autem Ioiadae pontifex ad centuriones et principes exercitus dixit eis educite illam extra septa templi et interficiatur foris gladio praecepitque sacerdos ne occideretur in domo Domini
    <verse number="15" style="v"/>et inposuerunt cervicibus eius manus cumque intrasset portam Equorum domus regis interfecerunt eam ibi
    <verse number="16" style="v"/>pepigit autem Ioiadae foedus inter se universumque populum et regem ut esset populus Domini
    <verse number="17" style="v"/>itaque ingressus est omnis populus domum Baal et destruxerunt eam et altaria ac simulacra illius confregerunt Matthan quoque sacerdotem Baal interfecerunt ante aras
    <verse number="18" style="v"/>constituit autem Ioiadae praepositos in domo Domini et sub manibus sacerdotum ac Levitarum quos distribuit David in domo Domini ut offerrent holocausta Domino sicut scriptum est in lege Mosi in gaudio et canticis iuxta dispositionem David
    <verse number="19" style="v"/>constituit quoque ianitores in portis domus Domini ut non ingrederetur eam inmundus in omni re
    <verse number="20" style="v"/>adsumpsitque centuriones et fortissimos viros ac principes populi et omne vulgus terrae et fecerunt descendere regem de domo Domini et introire per medium portae superioris in domum regis et conlocaverunt eum in solio regali
    <verse number="21" style="v"/>laetatusque est omnis populus terrae et urbs quievit porro Otholia interfecta est gladio
  </para>
  <chapter number="24" style="c"/>
  <para style="p">
    <verse number="1" style="v"/>septem annorum erat Ioas cum regnare coepisset et quadraginta annis regnavit in Hierusalem nomen matris eius Sebia de Bersabee
    <verse number="2" style="v"/>fecitque quod bonum est coram Domino cunctis diebus Ioiadae sacerdotis
    <verse number="3" style="v"/>accepit autem ei Ioiadae uxores duas e quibus genuit filios et filias
    <verse number="4" style="v"/>post quae placuit Ioas ut instauraret domum Domini
    <verse number="5" style="v"/>congregavitque sacerdotes et Levitas et dixit eis egredimini ad civitates Iuda et colligite de universo Israhel pecuniam ad sarta tecta templi Dei vestri per singulos annos festinatoque hoc facite porro Levitae egere neglegentius
    <verse number="6" style="v"/>vocavitque rex Ioiadae principem et dixit ei quare non tibi fuit curae ut cogeres Levitas inferre de Iuda et de Hierusalem pecuniam quae constituta est a Mose servo Domini ut inferret eam omnis multitudo Israhel in tabernaculum testimonii
    <verse number="7" style="v"/>Otholia enim impiissima et filii eius destruxerunt domum Domini et de universis quae sanctificata fuerant templo Domini ornaverunt fanum Baalim
    <verse number="8" style="v"/>praecepit ergo rex et fecerunt arcam posueruntque eam iuxta portam domus Domini forinsecus
    <verse number="9" style="v"/>et praedicatum est in Iuda et Hierusalem ut deferrent singuli pretium Domino quod constituit Moses servus Dei super omnem Israhel in deserto
    <verse number="10" style="v"/>laetatique sunt cuncti principes et omnis populus et ingressi contulerunt in arcam Domini atque miserunt ita ut impleretur
    <verse number="11" style="v"/>cumque tempus esset ut deferrent arcam coram rege per manus Levitarum videbant enim multam pecuniam ingrediebatur scriba regis et quem primus sacerdos constituerat effundebantque pecuniam quae erat in arca porro arcam reportabant ad locum suum sicque faciebant per singulos dies et congregata est infinita pecunia
    <verse number="12" style="v"/>quam dederunt rex et Ioiada his qui praeerant operibus domus Domini at illi conducebant ex ea caesores lapidum et artifices operum singulorum ut instaurarent domum Domini fabros quoque ferri et aeris ut quod cadere coeperat fulciretur
    <verse number="13" style="v"/>egeruntque hii qui operabantur industrie et obducebatur parietum cicatrix per manus eorum ac suscitaverunt domum Domini in statum pristinum et firme eam stare fecerunt
    <verse number="14" style="v"/>cumque conplessent omnia opera detulerunt coram rege et Ioiadae reliquam partem pecuniae de qua facta sunt vasa templi in ministerium et ad holocausta fialae quoque et cetera vasa aurea et argentea et offerebantur holocausta in domo Domini iugiter cunctis diebus Ioiadae
    <verse number="15" style="v"/>senuit autem Ioiadae plenus dierum et mortuus est cum centum triginta esset annorum
    <verse number="16" style="v"/>sepelieruntque eum in civitate David cum regibus eo quod fecisset bonum cum Israhel et cum domo eius
    <verse number="17" style="v"/>postquam autem obiit Ioiada ingressi sunt principes Iuda et adoraverunt regem qui delinitus obsequiis eorum adquievit eis
    <verse number="18" style="v"/>et dereliquerunt templum Domini Dei patrum suorum servieruntque lucis et sculptilibus et facta est ira contra Iudam et Hierusalem propter hoc peccatum
    <verse number="19" style="v"/>mittebatque eis prophetas ut reverterentur ad Dominum quos protestantes illi audire nolebant
    <verse number="20" style="v"/>spiritus itaque Dei induit Zacchariam filium Ioiadae sacerdotem et stetit in conspectu populi et dixit eis haec dicit Dominus quare transgredimini praeceptum Domini quod vobis non proderit et dereliquistis Dominum ut derelinqueret vos
    <verse number="21" style="v"/>qui congregati adversus eum miserunt lapides iuxta regis imperium in atrio domus Domini
    <verse number="22" style="v"/>et non est recordatus Ioas rex misericordiae quam fecerat Ioiadae pater illius secum sed interfecit filium eius qui cum moreretur ait videat Dominus et requirat
    <verse number="23" style="v"/>cumque evolutus esset annus ascendit contra eum exercitus Syriae venitque in Iudam et Hierusalem et interfecit cunctos principes populi atque universam praedam miserunt regi Damascum
    <verse number="24" style="v"/>et certe cum permodicus venisset numerus Syrorum tradidit Dominus manibus eorum infinitam multitudinem eo quod reliquissent Dominum Deum patrum suorum in Ioas quoque ignominiosa exercuere iudicia
    <verse number="25" style="v"/>et abeuntes dimiserunt eum in languoribus magnis surrexerunt autem contra eum servi sui in ultionem sanguinis filii Ioiadae sacerdotis et occiderunt eum in lectulo suo et mortuus est sepelieruntque eum in civitate David sed non in sepulchris regum
    <verse number="26" style="v"/>insidiati vero sunt ei Zabath filius Semath Ammanitidis et Iozabath filius Semarith Moabitidis
    <verse number="27" style="v"/>porro filii eius ac summa pecuniae quae adunata fuerat sub eo et instauratio domus Dei scripta sunt diligentius in libro regum regnavitque Amasias filius eius pro eo
  </para>
  <chapter number="25" style="c"/>
  <para style="p">
    <verse number="1" style="v"/>viginti quinque annorum erat Amasias cum regnare coepisset et viginti novem annis regnavit in Hierusalem nomen matris eius Ioaden de Hierusalem
    <verse number="2" style="v"/>fecitque bonum in conspectu Domini verumtamen non in corde perfecto
    <verse number="3" style="v"/>cumque roboratum sibi videret imperium iugulavit servos qui occiderant regem patrem suum
    <verse number="4" style="v"/>sed filios eorum non interfecit sicut scriptum est in libro legis Mosi ubi praecepit Dominus dicens non occidentur patres pro filiis neque filii pro patribus suis sed unusquisque in suo peccato morietur
    <verse number="5" style="v"/>congregavit igitur Amasias Iudam et constituit eos per familias tribunosque et centuriones in universo Iuda et Beniamin et recensuit a viginti annis sursum invenitque triginta milia iuvenum qui egrederentur ad pugnam et tenerent hastam et clypeum
    <verse number="6" style="v"/>mercede quoque conduxit de Israhel centum milia robustorum centum talentis argenti
    <verse number="7" style="v"/>venit autem homo Dei ad illum et ait o rex ne egrediatur tecum exercitus Israhel non est enim Dominus cum Israhel et cunctis filiis Ephraim
    <verse number="8" style="v"/>quod si putas in robore exercitus bella consistere superari te faciet Deus ab hostibus Dei quippe est et adiuvare et in fugam vertere
    <verse number="9" style="v"/>dixitque Amasias ad hominem Dei quid ergo fiet de centum talentis quae dedi militibus Israhel et respondit ei homo Dei habet Dominus unde tibi dare possit multo his plura
    <verse number="10" style="v"/>separavit itaque Amasias exercitum qui venerat ad eum ex Ephraim ut reverteretur in locum suum at illi contra Iudam vehementer irati reversi sunt in regionem suam
    <verse number="11" style="v"/>porro Amasias confidenter eduxit populum suum et abiit in vallem Salinarum percussitque filios Seir decem milia
    <verse number="12" style="v"/>et alia decem milia virorum ceperunt filii Iuda et adduxerunt ad praeruptum cuiusdam petrae praecipitaveruntque eos de summo in praeceps qui universi crepuerunt
    <verse number="13" style="v"/>at ille exercitus quem remiserat Amasias ne secum iret ad proelium diffusus est in civitatibus Iuda a Samaria usque Bethoron et interfectis tribus milibus diripuit praedam magnam
    <verse number="14" style="v"/>Amasias vero post caedem Idumeorum et adlatos deos filiorum Seir statuit illos in deos sibi et adorabat eos et illis adolebat incensum
    <verse number="15" style="v"/>quam ob rem iratus Dominus contra Amasiam misit ad illum prophetam qui diceret ei cur adorasti deos qui non liberaverunt populum suum de manu tua
    <verse number="16" style="v"/>cumque haec ille loqueretur respondit ei num consiliarius regis es quiesce ne interficiam te discedensque propheta scio inquit quod cogitaverit Dominus occidere te qui et fecisti hoc malum et insuper non adquievisti consilio meo
    <verse number="17" style="v"/>igitur Amasias rex Iuda inito pessimo consilio misit ad Ioas filium Ioachaz filii Hieu regem Israhel dicens veni videamus nos mutuo
    <verse number="18" style="v"/>at ille remisit nuntium dicens carduus qui est in Libano misit ad cedrum Libani dicens da filiam tuam filio meo uxorem et ecce bestiae quae erant in silva Libani transierunt et conculcaverunt carduum
    <verse number="19" style="v"/>dixisti percussi Edom et idcirco erigitur cor tuum in superbiam sede in domo tua cur malum adversum te provocas ut cadas et tu et Iudas tecum
    <verse number="20" style="v"/>noluit audire Amasias eo quod Domini esset voluntas ut traderetur in manibus hostium propter deos Edom
    <verse number="21" style="v"/>ascendit igitur Ioas rex Israhel et mutuos sibi praebuere conspectus Amasias autem rex Iuda erat in Bethsames Iudae
    <verse number="22" style="v"/>corruitque Iudas coram Israhel et fugit in tabernacula sua
    <verse number="23" style="v"/>porro Amasiam regem Iuda filium Ioas filii Ioachaz cepit Ioas rex Israhel in Bethsames et adduxit in Hierusalem destruxitque murum eius a porta Ephraim usque ad portam Anguli quadringentis cubitis
    <verse number="24" style="v"/>omne quoque aurum et argentum et universa vasa quae reppererat in domo Dei et apud Obededom in thesauris etiam domus regiae necnon et filios obsidum reduxit Samariam
    <verse number="25" style="v"/>vixit autem Amasias filius Ioas rex Iuda postquam mortuus est Ioas filius Ioachaz rex Israhel quindecim annis
    <verse number="26" style="v"/>reliqua vero sermonum Amasiae priorum et novissimorum scripta sunt in libro regum Iuda et Israhel
    <verse number="27" style="v"/>qui postquam recessit a Domino tetenderunt ei insidias in Hierusalem cumque fugisset Lachis miserunt et interfecerunt eum ibi
    <verse number="28" style="v"/>reportantesque super equos sepelierunt eum cum patribus suis in civitate David
  </para>
  <chapter number="26" style="c"/>
  <para style="p">
    <verse number="1" style="v"/>omnis autem populus Iuda filium eius Oziam annorum sedecim constituit regem pro patre suo Amasia
    <verse number="2" style="v"/>ipse aedificavit Ahilath et restituit eam dicioni Iudae postquam dormivit rex cum patribus suis
    <verse number="3" style="v"/>sedecim annorum erat Ozias cum regnare coepisset et quinquaginta duobus annis regnavit in Hierusalem nomen matris eius Hiechelia de Hierusalem
    <verse number="4" style="v"/>fecitque quod erat rectum in oculis Domini iuxta omnia quae fecerat Amasias pater eius
    <verse number="5" style="v"/>et exquisivit Deum in diebus Zacchariae intellegentis et videntis Deum cumque requireret Dominum direxit eum in omnibus
    <verse number="6" style="v"/>denique egressus est et pugnavit contra Philisthim et destruxit murum Geth et murum Iabniae murumque Azoti aedificavit quoque oppida in Azoto et in Philisthim
    <verse number="7" style="v"/>et adiuvit eum Deus contra Philisthim et contra Arabas qui habitabant in Gurbaal et contra Ammanitas
    <verse number="8" style="v"/>pendebantque Ammanitae munera Oziae et divulgatum est nomen eius usque ad introitum Aegypti propter crebras victorias
    <verse number="9" style="v"/>aedificavitque Ozias turres in Hierusalem super portam Anguli et super portam Vallis et reliquas in eodem muri latere firmavitque eas
    <verse number="10" style="v"/>extruxit etiam turres in solitudine et fodit cisternas plurimas eo quod haberet multa pecora tam in campestribus quam in heremi vastitate vineas quoque habuit et vinitores in montibus et in Carmelo erat quippe homo agriculturae deditus
    <verse number="11" style="v"/>fuit autem exercitus bellatorum eius qui procedebant ad proelia sub manu Hiehihel scribae Maasiaeque doctoris et sub manu Ananiae qui erat de ducibus regis
    <verse number="12" style="v"/>omnisque numerus principum per familias virorum fortium duum milium sescentorum
    <verse number="13" style="v"/>et sub eis universus exercitus trecentorum et septem milium quingentorum qui erant apti ad bella et pro rege contra adversarios dimicabant
    <verse number="14" style="v"/>praeparavit quoque eis Ozias id est cuncto exercitui clypeos et hastas et galeas et loricas arcusque et fundas ad iaciendos lapides
    <verse number="15" style="v"/>et fecit in Hierusalem diversi generis machinas quas in turribus conlocavit et in angulis murorum ut mitterent sagittas et saxa grandia egressumque est nomen eius procul eo quod auxiliaretur ei Dominus et corroborasset illum
    <verse number="16" style="v"/>sed cum roboratus esset elevatum est cor eius in interitum suum et neglexit Dominum Deum suum ingressusque templum Domini adolere voluit incensum super altare thymiamatis
    <verse number="17" style="v"/>statimque ingressus post eum Azarias sacerdos et cum eo sacerdotes Domini octoginta viri fortissimi
    <verse number="18" style="v"/>restiterunt regi atque dixerunt non est tui officii Ozia ut adoleas incensum Domino sed sacerdotum hoc est filiorum Aaron qui consecrati sunt ad huiuscemodi ministerium egredere de sanctuario ne contempseris quia non reputabitur tibi in gloriam hoc a Domino Deo
    <verse number="19" style="v"/>iratusque est Ozias et tenens in manu turibulum ut adoleret incensum minabatur sacerdotibus statimque orta est lepra in fronte eius coram sacerdotibus in domo Domini super altare thymiamatis
    <verse number="20" style="v"/>cumque respexisset eum Azarias pontifex et omnes reliqui sacerdotes viderunt lepram in fronte eius et festinato expulerunt eum sed et ipse perterritus adceleravit egredi eo quod sensisset ilico plagam Domini
    <verse number="21" style="v"/>fuit igitur Ozias rex leprosus usque ad diem mortis suae et habitavit in domo separata plenus lepra ob quam et eiectus fuerat de domo Domini porro Ioatham filius eius rexit domum regis et iudicabat populum terrae
    <verse number="22" style="v"/>reliqua autem sermonum Oziae priorum et novissimorum scripsit Esaias filius Amos propheta
    <verse number="23" style="v"/>dormivitque Ozias cum patribus suis et sepelierunt eum in agro regalium sepulchrorum eo quod esset leprosus regnavitque Ioatham filius eius pro eo
  </para>
  <chapter number="27" style="c"/>
  <para style="p">
    <verse number="1" style="v"/>viginti quinque annorum erat Ioatham cum regnare coepisset et sedecim annis regnavit in Hierusalem nomen matris eius Hierusa filia Sadoc
    <verse number="2" style="v"/>fecitque quod rectum erat coram Domino iuxta omnia quae fecerat Ozias pater suus excepto quod non est ingressus templum Domini et adhuc populus delinquebat
    <verse number="3" style="v"/>ipse aedificavit portam domus Domini Excelsam et in muro Ophel multa construxit
    <verse number="4" style="v"/>urbes quoque aedificavit in montibus Iuda et in saltibus castella et turres
    <verse number="5" style="v"/>ipse pugnavit contra regem filiorum Ammon et vicit eos dederuntque ei filii Ammon in tempore illo centum talenta argenti et decem milia choros tritici ac totidem choros hordei haec ei praebuerunt filii Ammon in anno secundo et tertio
    <verse number="6" style="v"/>corroboratusque est Ioatham eo quod direxisset vias suas coram Domino Deo suo
    <verse number="7" style="v"/>reliqua autem sermonum Ioatham et omnes pugnae eius et opera scripta sunt in libro regum Israhel et Iuda
    <verse number="8" style="v"/>viginti quinque annorum erat cum regnare coepisset et sedecim annis regnavit in Hierusalem
    <verse number="9" style="v"/>dormivitque Ioatham cum patribus suis et sepelierunt eum in civitate David et regnavit Achaz filius eius pro eo
  </para>
  <chapter number="28" style="c"/>
  <para style="p">
    <verse number="1" style="v"/>viginti annorum erat Achaz cum regnare coepisset et sedecim annis regnavit in Hierusalem non fecit rectum in conspectu Domini sicut David pater eius
    <verse number="2" style="v"/>sed ambulavit in viis regum Israhel insuper et statuas fudit Baalim
    <verse number="3" style="v"/>ipse est qui adolevit incensum in valle Benennon et lustravit filios suos in igne iuxta ritum gentium quas interfecit Dominus in adventu filiorum Israhel
    <verse number="4" style="v"/>sacrificabat quoque et thymiama succendebat in excelsis et in collibus et sub omni ligno frondoso
    <verse number="5" style="v"/>tradiditque eum Dominus Deus eius in manu regis Syriae qui percussit eum magnamque praedam de eius cepit imperio et adduxit in Damascum manibus quoque regis Israhel traditus est et percussus plaga grandi
    <verse number="6" style="v"/>occiditque Phacee filius Romeliae de Iuda centum viginti milia in die uno omnes viros bellatores eo quod reliquissent Dominum Deum patrum suorum
    <verse number="7" style="v"/>eodem tempore occidit Zechri vir potens ex Ephraim Masiam filium regis et Ezricam ducem domus eius Helcanam quoque secundum a rege
    <verse number="8" style="v"/>ceperuntque filii Israhel de fratribus suis ducenta milia mulierum puerorum et puellarum et infinitam praedam pertuleruntque eam in Samariam
    <verse number="9" style="v"/>ea tempestate erat ibi propheta Domini nomine Oded qui egressus obviam exercitui venientium in Samariam dixit eis ecce iratus Dominus Deus patrum vestrorum contra Iudam tradidit eos manibus vestris et occidistis illos atrociter ita ut caelum pertingeret vestra crudelitas
    <verse number="10" style="v"/>insuper filios Iuda et Hierusalem vultis vobis subicere in servos et ancillas quod nequaquam facto opus est peccatis enim super hoc Domino Deo vestro
    <verse number="11" style="v"/>sed audite consilium meum et reducite captivos quos adduxistis de fratribus vestris quia magnus furor Domini inminet vobis
    <verse number="12" style="v"/>steterunt itaque viri de principibus filiorum Ephraim Azarias filius Iohanan Barachias filius Mosollamoth Hiezechias filius Sellum et Amasa filius Adali contra eos qui veniebant de proelio
    <verse number="13" style="v"/>et dixerunt eis non introducetis huc captivos ne peccemus Domino quare vultis adicere super peccata nostra et vetera cumulare delicta grande quippe peccatum est et ira furoris Domini inminet super Israhel
    <verse number="14" style="v"/>dimiseruntque viri bellatores praedam et universa quae ceperant coram principibus et omni multitudine
    <verse number="15" style="v"/>steteruntque viri quos supra memoravimus et adprehendentes captivos omnesque qui nudi erant vestierunt de spoliis cumque vestissent eos et calciassent et refecissent cibo ac potu unxissent quoque propter laborem et adhibuissent eis curam quicumque ambulare non poterant et erant inbecillo corpore inposuerunt eos iumentis et adduxerunt Hierichum civitatem Palmarum ad fratres eorum ipsique reversi sunt Samariam
    <verse number="16" style="v"/>tempore illo misit rex Achaz ad regem Assyriorum auxilium postulans
    <verse number="17" style="v"/>veneruntque Idumei et percusserunt multos ex Iuda et ceperunt praedam magnam
    <verse number="18" style="v"/>Philisthim quoque diffusi sunt per urbes campestres et ad meridiem Iuda ceperuntque Bethsames et Ahilon et Gaderoth Soccho quoque et Thamnam et Gamzo cum viculis suis et habitaverunt in eis
    <verse number="19" style="v"/>humiliaverat enim Dominus Iudam propter Achaz regem Iuda eo quod nudasset eum auxilio et contemptui habuisset Dominum
    <verse number="20" style="v"/>adduxitque contra eum Thaglathphalnasar regem Assyriorum qui et adflixit eum et nullo resistente vastavit
    <verse number="21" style="v"/>igitur Achaz spoliata domo Domini et domo regum et principum dedit regi Assyriorum munera et tamen nihil ei profuit
    <verse number="22" style="v"/>insuper et in tempore angustiae suae auxit contemptum in Dominum ipse per se rex Achaz
    <verse number="23" style="v"/>immolavit diis Damasci victimas percussoribus suis et dixit dii regum Syriae auxiliantur eis quos ego placabo hostiis et aderunt mihi cum e contrario ipsi fuerint ruina eius et universo Israhel
    <verse number="24" style="v"/>direptis itaque Achaz omnibus vasis domus Dei atque confractis clusit ianuas templi Dei et fecit sibi altaria in universis angulis Hierusalem
    <verse number="25" style="v"/>in omnibus quoque urbibus Iuda extruxit aras ad cremandum tus atque ad iracundiam provocavit Dominum Deum patrum suorum
    <verse number="26" style="v"/>reliqua autem sermonum eius et omnium operum priorum et novissimorum scripta sunt in libro regum Iuda et Israhel
    <verse number="27" style="v"/>dormivitque Achaz cum patribus suis et sepelierunt eum in civitate Hierusalem neque enim receperunt eum in sepulchra regum Israhel regnavitque Ezechias filius eius pro eo
  </para>
  <chapter number="29" style="c"/>
  <para style="p">
    <verse number="1" style="v"/>igitur Ezechias regnare coepit cum viginti quinque esset annorum et viginti novem annis regnavit in Hierusalem nomen matris eius Abia filia Zacchariae
    <verse number="2" style="v"/>fecitque quod erat placitum in conspectu Domini iuxta omnia quae fecerat David pater eius
    <verse number="3" style="v"/>ipse anno et mense primo regni sui aperuit valvas domus Domini et instauravit eas
    <verse number="4" style="v"/>adduxitque sacerdotes atque Levitas et congregavit eos in plateam orientalem
    <verse number="5" style="v"/>dixitque ad eos audite me Levitae et sanctificamini mundate domum Domini Dei patrum vestrorum auferte omnem inmunditiam de sanctuario
    <verse number="6" style="v"/>peccaverunt patres nostri et fecerunt malum in conspectu Domini Dei nostri derelinquentes eum averterunt facies suas a tabernaculo Domini et praebuerunt dorsum
    <verse number="7" style="v"/>cluserunt ostia quae erant in porticu et extinxerunt lucernas incensumque non adoleverunt et holocausta non obtulerunt in sanctuario Deo Israhel
    <verse number="8" style="v"/>concitatus est itaque furor Domini super Iudam et Hierusalem tradiditque eos in commotionem et in interitum et in sibilum sicut ipsi cernitis oculis vestris
    <verse number="9" style="v"/>en corruerunt patres nostri gladiis filii nostri et filiae nostrae et coniuges captivae ductae sunt propter hoc scelus
    <verse number="10" style="v"/>nunc igitur placet mihi ut ineamus foedus cum Domino Deo Israhel et avertat a nobis furorem irae suae
    <verse number="11" style="v"/>filii mi nolite neglegere vos elegit Dominus ut stetis coram eo et ministretis illi colatis eum et cremetis incensum
    <verse number="12" style="v"/>surrexerunt ergo Levitae Maath filius Amasiae et Iohel filius Azariae de filiis Caath porro de filiis Merari Cis filius Abdai et Azarias filius Iallelel de filiis autem Gersom Ioha filius Zemma et Eden filius Ioaha
    <verse number="13" style="v"/>at vero de filiis Elisaphan Samri et Iahihel de filiis quoque Asaph Zaccharias et Mathanias
    <verse number="14" style="v"/>necnon de filiis Heman Iahihel et Semei sed et de filiis Idithun Semeias et Ozihel
    <verse number="15" style="v"/>congregaveruntque fratres suos et sanctificati sunt et ingressi iuxta mandatum regis et imperium Domini ut expiarent domum Dei
    <verse number="16" style="v"/>sacerdotes quoque ingressi templum Domini ut sanctificarent illud extulerunt omnem inmunditiam quam intro reppererant in vestibulum domus Domini quam tulerunt Levitae et asportaverunt ad torrentem Cedron foras
    <verse number="17" style="v"/>coeperunt autem prima die mensis primi mundare et in die octava eiusdem mensis ingressi sunt porticum templi Domini expiaveruntque templum diebus octo et in die sextadecima mensis eiusdem quod coeperant impleverunt
    <verse number="18" style="v"/>ingressi quoque sunt ad Ezechiam regem et dixerunt ei sanctificavimus omnem domum Domini et altare holocaustoseos vasaque eius necnon et mensam propositionis cum omnibus vasis suis
    <verse number="19" style="v"/>cunctamque templi supellectilem quam polluerat rex Achaz in regno suo postquam praevaricatus est et ecce exposita sunt omnia coram altari Domini
    <verse number="20" style="v"/>consurgensque diluculo Ezechias rex adunavit omnes principes civitatis et ascendit domum Domini
    <verse number="21" style="v"/>obtuleruntque simul tauros septem arietes septem agnos septem et hircos septem pro peccato pro regno pro sanctuario pro Iuda dixit quoque sacerdotibus filiis Aaron ut offerrent super altare Domini
    <verse number="22" style="v"/>mactaverunt igitur tauros et susceperunt sacerdotes sanguinem et fuderunt illud super altare mactaverunt etiam arietes et illorum sanguinem super altare fuderunt immolaverunt agnos et fuderunt super altare sanguinem
    <verse number="23" style="v"/>adplicaverunt hircos pro peccato coram rege et universa multitudine inposueruntque manus suas super eos
    <verse number="24" style="v"/>et immolaverunt illos sacerdotes et asperserunt sanguinem eorum altari pro piaculo universi Israhelis pro omni quippe Israhel praeceperat rex ut holocaustum fieret et pro peccato
    <verse number="25" style="v"/>constituit quoque Levitas in domo Domini cum cymbalis et psalteriis et citharis secundum dispositionem David et Gad videntis regis et Nathan prophetae siquidem Domini praeceptum fuit per manum prophetarum eius
    <verse number="26" style="v"/>steteruntque Levitae tenentes organa David et sacerdotes tubas
    <verse number="27" style="v"/>et iussit Ezechias ut offerrent holocaustum super altare cumque offerrentur holocausta coeperunt laudes canere Domino et clangere tubis atque in diversis organis quae David rex Israhel reppererat concrepare
    <verse number="28" style="v"/>omni autem turba adorante cantores et hii qui tenebant tubas erant in officio suo donec conpleretur holocaustum
    <verse number="29" style="v"/>cumque finita esset oblatio incurvatus est rex et omnes qui erant cum eo et adoraverunt
    <verse number="30" style="v"/>praecepitque Ezechias et principes Levitis ut laudarent Dominum sermonibus David et Asaph videntis qui laudaverunt eum magna laetitia et curvato genu adoraverunt
    <verse number="31" style="v"/>Ezechias autem etiam haec addidit implestis manus vestras Domino accedite et offerte victimas et laudes in domo Domini obtulit ergo universa multitudo hostias et laudes et holocausta mente devota
    <verse number="32" style="v"/>porro numerus holocaustorum quae obtulit multitudo hic fuit tauros septuaginta arietes centum agnos ducentos
    <verse number="33" style="v"/>sanctificaveruntque Domino boves sescentos et oves tria milia
    <verse number="34" style="v"/>sacerdotes vero pauci erant nec poterant sufficere ut pelles holocaustorum detraherent unde et Levitae fratres eorum adiuverunt eos donec impleretur opus et sanctificarentur antistites Levitae quippe faciliori ritu sanctificantur quam sacerdotes
    <verse number="35" style="v"/>fuerunt igitur holocausta plurima adipes pacificorum et libamina holocaustorum et conpletus est cultus domus Domini
    <verse number="36" style="v"/>laetatusque est Ezechias et omnis populus eo quod ministerium Domini esset expletum de repente quippe hoc fieri placuerat
  </para>
  <chapter number="30" style="c"/>
  <para style="p">
    <verse number="1" style="v"/>misit quoque Ezechias ad omnem Israhel et Iudam scripsitque epistulas ad Ephraim et Manassem ut venirent ad domum Domini in Hierusalem et facerent phase Domino Deo Israhel
    <verse number="2" style="v"/>inito ergo consilio regis et principum et universi coetus Hierusalem decreverunt ut facerent phase mense secundo
    <verse number="3" style="v"/>non enim occurrerant facere in tempore suo quia sacerdotes qui possent sufficere sanctificati non fuerant et populus necdum congregatus erat in Hierusalem
    <verse number="4" style="v"/>placuitque sermo regi et omni multitudini
    <verse number="5" style="v"/>et decreverunt ut mitterent nuntios in universum Israhel de Bersabee usque Dan ut venirent et facerent phase Domino Deo Israhel in Hierusalem multi enim non fecerant sicut lege praescriptum est
    <verse number="6" style="v"/>perrexeruntque cursores cum epistulis ex regis imperio et principum eius in universum Israhel et Iudam iuxta quod rex iusserat praedicantes filii Israhel revertimini ad Dominum Deum Abraham et Isaac et Israhel et revertetur ad reliquias quae effugerunt manum regis Assyriorum
    <verse number="7" style="v"/>nolite fieri sicut patres vestri et fratres qui recesserunt a Domino Deo patrum suorum et tradidit eos in interitum ut ipsi cernitis
    <verse number="8" style="v"/>nolite indurare cervices vestras sicut patres vestri tradite manus Domino et venite ad sanctuarium eius quod sanctificavit in aeternum servite Domino Deo patrum vestrorum et avertetur a vobis ira furoris eius
    <verse number="9" style="v"/>si enim vos reversi fueritis ad Dominum fratres vestri et filii habebunt misericordiam coram dominis suis qui illos duxere captivos et revertentur in terram hanc pius enim et clemens est Dominus Deus vester et non avertet faciem suam a vobis si reversi fueritis ad eum
    <verse number="10" style="v"/>igitur cursores pergebant velociter de civitate in civitatem per terram Ephraim et Manasse usque Zabulon illis inridentibus et subsannantibus eos
    <verse number="11" style="v"/>attamen quidam viri ex Aser et Manasse et Zabulon adquiescentes consilio venerunt Hierusalem
    <verse number="12" style="v"/>in Iuda vero facta est manus Domini ut daret eis cor unum et facerent iuxta praeceptum regis et principum verbum Domini
    <verse number="13" style="v"/>congregatique sunt in Hierusalem populi multi ut facerent sollemnitatem azymorum in mense secundo
    <verse number="14" style="v"/>et surgentes destruxerunt altaria quae erant in Hierusalem atque universa in quibus idolis adolebatur incensum subvertentes proiecerunt in torrentem Cedron
    <verse number="15" style="v"/>immolaverunt autem phase quartadecima die mensis secundi sacerdotes quoque atque Levitae tandem sanctificati obtulerunt holocausta in domo Domini
    <verse number="16" style="v"/>steteruntque in ordine suo iuxta dispositionem et legem Mosi hominis Dei sacerdotes vero suscipiebant effundendum sanguinem de manibus Levitarum
    <verse number="17" style="v"/>eo quod multa turba sanctificata non esset et idcirco Levitae immolarent phase his qui non occurrerant sanctificari Domino
    <verse number="18" style="v"/>magna etiam pars populi de Ephraim et Manasse et Isachar et Zabulon quae sanctificata non fuerat comedit phase non iuxta quod scriptum est et oravit pro eis Ezechias dicens Dominus bonus propitiabitur
    <verse number="19" style="v"/>cunctis qui in toto corde requirunt Dominum Deum patrum suorum et non inputabit eis quod minus sanctificati sunt
    <verse number="20" style="v"/>quem exaudivit Dominus et placatus est populo
    <verse number="21" style="v"/>feceruntque filii Israhel qui inventi sunt in Hierusalem sollemnitatem azymorum septem diebus in laetitia magna laudantes Dominum per singulos dies Levitae quoque et sacerdotes per organa quae suo officio congruebant
    <verse number="22" style="v"/>et locutus est Ezechias ad cor omnium Levitarum qui habebant intellegentiam bonam super Domino et comederunt septem diebus sollemnitatis immolantes victimas pacificorum et laudantes Dominum Deum patrum suorum
    <verse number="23" style="v"/>placuitque universae multitudini ut celebrarent etiam alios dies septem quod et fecerunt cum ingenti gaudio
    <verse number="24" style="v"/>Ezechias enim rex Iuda praebuerat multitudini mille tauros et septem milia ovium principes vero dederant populo tauros mille et oves decem milia sanctificata ergo est sacerdotum plurima multitudo
    <verse number="25" style="v"/>et hilaritate perfusa omnis turba Iuda tam sacerdotum et Levitarum quam universae frequentiae quae venerat ex Israhel proselytorum quoque de terra Israhel et habitantium in Iuda
    <verse number="26" style="v"/>factaque est grandis celebritas in Hierusalem qualis a diebus Salomonis filii David regis Israhel in ea urbe non fuerat
    <verse number="27" style="v"/>surrexerunt autem sacerdotes atque Levitae benedicentes populo et exaudita est vox eorum pervenitque oratio in habitaculum sanctum caeli
  </para>
  <chapter number="31" style="c"/>
  <para style="p">
    <verse number="1" style="v"/>cumque haec fuissent rite celebrata egressus est omnis Israhel qui inventus fuerat in urbibus Iuda et fregerunt simulacra succideruntque lucos demoliti sunt excelsa et altaria destruxerunt non solum de universo Iuda et Beniamin sed de Ephraim quoque et Manasse donec penitus everterent reversique sunt omnes filii Israhel in possessiones et civitates suas
    <verse number="2" style="v"/>Ezechias vero constituit turmas sacerdotales et leviticas per divisiones suas unumquemque in officio proprio tam sacerdotum videlicet quam Levitarum ad holocausta et pacifica ut ministrarent et confiterentur canerentque in portis castrorum Domini
    <verse number="3" style="v"/>pars autem regis erat ut de propria eius substantia offerretur holocaustum mane semper et vespere sabbatis quoque et kalendis et sollemnitatibus ceteris sicut scriptum est in lege Mosi
    <verse number="4" style="v"/>praecepit etiam populo habitantium Hierusalem ut darent partes sacerdotibus et Levitis et possent vacare legi Domini
    <verse number="5" style="v"/>quod cum percrebruisset in auribus multitudinis plurimas obtulere primitias filii Israhel frumenti vini et olei mellis quoque et omnium quae gignit humus decimas obtulerunt
    <verse number="6" style="v"/>sed et filii Israhel et Iuda qui habitabant in urbibus Iuda obtulerunt decimas boum et ovium decimasque sanctorum quae voverant Domino Deo suo atque universa portantes fecerunt acervos plurimos
    <verse number="7" style="v"/>mense tertio coeperunt acervorum iacere fundamenta et mense septimo conpleverunt eos
    <verse number="8" style="v"/>cumque ingressi fuissent Ezechias et principes eius viderunt acervos et benedixerunt Domino ac populo Israhel
    <verse number="9" style="v"/>interrogavitque Ezechias sacerdotes et Levitas cur ita iacerent acervi
    <verse number="10" style="v"/>respondit illi Azarias sacerdos primus de stirpe Sadoc dicens ex quo coeperunt offerri primitiae in domo Domini comedimus et saturati sumus remanseruntque plurima eo quod benedixerit Dominus populo suo reliquiarum autem copia est ista quam cernis
    <verse number="11" style="v"/>praecepit igitur Ezechias ut praepararent horrea in domo Domini quod cum fecissent
    <verse number="12" style="v"/>intulerunt tam primitias quam decimas et quaecumque voverant fideliter fuit autem praefectus eorum Chonenias Levita et Semei frater eius secundus
    <verse number="13" style="v"/>post quem Ieihel et Azazias et Naath et Asahel et Ierimoth Iozabath quoque et Helihel et Iesmachias et Maath et Banaias praepositi sub manibus Choneniae et Semei fratris eius ex imperio Ezechiae regis et Azariae pontificis domus Domini ad quos omnia pertinebant
    <verse number="14" style="v"/>Core vero filius Iemna Levites et ianitor orientalis portae praepositus erat his quae sponte offerebantur Domino primitiisque et consecratis in sancta sanctorum
    <verse number="15" style="v"/>et sub cura eius Eden et Meniamin Hiesue et Sameias Amarias quoque et Sechenias in civitatibus sacerdotum ut fideliter distribuerent fratribus suis partes minoribus atque maioribus
    <verse number="16" style="v"/>exceptis maribus ab annis tribus et supra cunctis qui ingrediebantur templum Domini et quicquid per dies singulos conducebat in ministerio atque observationibus iuxta divisiones suas
    <verse number="17" style="v"/>sacerdotibus per familias et Levitis a vicesimo anno et supra per ordines et turmas suas
    <verse number="18" style="v"/>universaeque multitudini tam uxoribus quam liberis eorum utriusque sexus fideliter cibi de his quae sanctificata fuerant praebebantur
    <verse number="19" style="v"/>sed et filiorum Aaron per agros et suburbana urbium singularum dispositi erant viri qui partes distribuerent universo sexui masculino de sacerdotibus et Levitis
    <verse number="20" style="v"/>fecit ergo Ezechias universa quae diximus in omni Iuda operatusque est bonum et rectum et verum coram Domino Deo suo
    <verse number="21" style="v"/>in universa cultura ministerii domus Domini iuxta legem et caerimonias volens requirere Deum suum in toto corde suo fecitque et prosperatus est
  </para>
  <chapter number="32" style="c"/>
  <para style="p">
    <verse number="1" style="v"/>post quae et huiuscemodi veritatem venit Sennacherib rex Assyriorum et ingressus Iudam obsedit civitates munitas volens eas capere
    <verse number="2" style="v"/>quod cum vidisset Ezechias venisse scilicet Sennacherib et totum belli impetum verti contra Hierusalem
    <verse number="3" style="v"/>inito cum principibus consilio virisque fortissimis ut obturarent capita fontium quae erant extra urbem et hoc omnium decernente sententia
    <verse number="4" style="v"/>congregavit plurimam multitudinem et obturaverunt cunctos fontes et rivum qui fluebat in medio terrae dicentes ne veniant reges Assyriorum et inveniant aquarum abundantiam
    <verse number="5" style="v"/>aedificavit quoque agens industrie omnem murum qui fuerat dissipatus et extruxit turres desuper et forinsecus alterum murum instauravitque Mello in civitate David et fecit universi generis armaturam et clypeos
    <verse number="6" style="v"/>constituitque principes bellatorum in exercitu et convocavit universos in platea portae civitatis ac locutus est ad cor eorum dicens
    <verse number="7" style="v"/>viriliter agite et confortamini nolite timere nec paveatis regem Assyriorum et universam multitudinem quae est cum eo multo enim plures nobiscum sunt quam cum illo
    <verse number="8" style="v"/>cum illo est brachium carneum nobiscum Dominus Deus noster qui auxiliator est noster pugnatque pro nobis confortatusque est populus huiuscemodi verbis Ezechiae regis Iuda
    <verse number="9" style="v"/>quae postquam gesta sunt misit Sennacherib rex Assyriorum servos suos Hierusalem ipse enim cum universo exercitu obsidebat Lachis ad Ezechiam regem Iuda et ad omnem populum qui erat in urbe dicens
    <verse number="10" style="v"/>haec dicit Sennacherib rex Assyriorum in quo habentes fiduciam sedetis obsessi in Hierusalem
    <verse number="11" style="v"/>num Ezechias decipit vos ut tradat morti in fame et siti adfirmans quod Dominus Deus vester liberet vos de manu regis Assyriorum
    <verse number="12" style="v"/>numquid non iste est Ezechias qui destruxit excelsa illius et altaria et praecepit Iudae et Hierusalem dicens coram altari uno adorabitis et in ipso conburetis incensum
    <verse number="13" style="v"/>an ignoratis quae ego fecerim et patres mei cunctis terrarum populis numquid praevaluerunt dii gentium omniumque terrarum liberare regionem suam de manu mea
    <verse number="14" style="v"/>quis est de universis diis gentium quas vastaverunt patres mei qui potuerit eruere populum suum de manu mea ut possit etiam Deus vester eruere vos de hac manu
    <verse number="15" style="v"/>non vos ergo decipiat Ezechias nec vana persuasione deludat neque credatis ei si enim nullus potuit deus cunctarum gentium atque regnorum liberare populum suum de manu mea et de manu patrum meorum consequenter nec Deus vester poterit eruere vos de hac manu
    <verse number="16" style="v"/>sed et alia multa locuti sunt servi eius contra Dominum Deum et contra Ezechiam servum eius
    <verse number="17" style="v"/>epistulas quoque scripsit plenas blasphemiae in Dominum Deum Israhel et locutus est adversus eum sicut dii gentium ceterarum non potuerunt liberare populos suos de manu mea sic et Deus Ezechiae eruere non poterit populum suum de manu ista
    <verse number="18" style="v"/>insuper et clamore magno lingua iudaica contra populum qui sedebat in muris Hierusalem personabat ut terreret eos et caperet civitatem
    <verse number="19" style="v"/>locutusque est contra Deum Hierusalem sicut adversum deos populorum terrae opera manuum hominum
    <verse number="20" style="v"/>oraverunt igitur Ezechias rex et Esaias filius Amos prophetes adversum hanc blasphemiam ac vociferati sunt usque in caelum
    <verse number="21" style="v"/>et misit Dominus angelum qui percussit omnem virum robustum et bellatorem et principem exercitus regis Assyriorum reversusque est cum ignominia in terram suam cumque ingressus esset domum dei sui filii qui egressi fuerant de utero eius interfecerunt eum gladio
    <verse number="22" style="v"/>salvavitque Dominus Ezechiam et habitatores Hierusalem de manu Sennacherib regis Assyriorum et de manu omnium et praestitit ei quietem per circuitum
    <verse number="23" style="v"/>multi etiam deferebant hostias et sacrificia Domino Hierusalem et munera Ezechiae regi Iuda qui exaltatus est post haec coram cunctis gentibus
    <verse number="24" style="v"/>in diebus illis aegrotavit Ezechias usque ad mortem et oravit Dominum exaudivitque eum et dedit ei signum
    <verse number="25" style="v"/>sed non iuxta beneficia quae acceperat retribuit quia elevatum est cor eius et facta est contra eum ira et contra Iudam ac Hierusalem
    <verse number="26" style="v"/>humiliatusque est postea eo quod exaltatum fuisset cor eius tam ipse quam habitatores Hierusalem et idcirco non venit super eos ira Domini in diebus Ezechiae
    <verse number="27" style="v"/>fuit autem Ezechias dives et inclitus valde et thesauros sibi plurimos congregavit argenti auri et lapidis pretiosi aromatum et armorum universi generis et vasorum magni pretii
    <verse number="28" style="v"/>apothecas quoque frumenti vini et olei et praesepia omnium iumentorum caulasque pecoribus
    <verse number="29" style="v"/>et urbes exaedificavit habebat quippe greges ovium et armentorum innumerabiles eo quod dedisset ei Dominus substantiam multam nimis
    <verse number="30" style="v"/>ipse est Ezechias qui obturavit superiorem fontem aquarum Gion et avertit eas subter ad occidentem urbis David in omnibus operibus suis fecit prospere quae voluit
    <verse number="31" style="v"/>attamen in legatione principum Babylonis qui missi fuerant ad eum ut interrogarent de portento quod acciderat super terram dereliquit eum Deus ut temptaretur et nota fierent omnia quae erant in corde eius
    <verse number="32" style="v"/>reliqua autem sermonum Ezechiae et misericordiarum eius scripta sunt in visione Esaiae filii Amos prophetae et in libro regum Iuda et Israhel
    <verse number="33" style="v"/>dormivitque Ezechias cum patribus suis et sepelierunt eum supra sepulchra filiorum David et celebravit eius exequias universus Iuda et omnes habitatores Hierusalem regnavitque Manasses filius eius pro eo
  </para>
  <chapter number="33" style="c"/>
  <para style="p">
    <verse number="1" style="v"/>duodecim annorum erat Manasses cum regnare coepisset et quinquaginta quinque annis regnavit in Hierusalem
    <verse number="2" style="v"/>fecit autem malum coram Domino iuxta abominationes gentium quas subvertit Dominus coram filiis Israhel
    <verse number="3" style="v"/>et conversus instauravit excelsa quae demolitus fuerat Ezechias pater eius construxitque aras Baalim et fecit lucos et adoravit omnem militiam caeli et coluit eam
    <verse number="4" style="v"/>aedificavit quoque altaria in domo Domini de qua dixerat Dominus in Hierusalem erit nomen meum in aeternum
    <verse number="5" style="v"/>aedificavit autem ea cuncto exercitui caeli in duobus atriis domus Domini
    <verse number="6" style="v"/>transireque fecit filios suos per ignem in valle Benennon observabat somnia sectabatur auguria maleficis artibus inserviebat habebat secum magos et incantatores multaque mala operatus est coram Domino ut inritaret eum
    <verse number="7" style="v"/>sculptile quoque et conflatile signum posuit in domo Domini de qua locutus est Dominus ad David et ad Salomonem filium eius dicens in domo hac et in Hierusalem quam elegi de cunctis tribubus Israhel ponam nomen meum in sempiternum
    <verse number="8" style="v"/>et movere non faciam pedem Israhel de terra quam tradidi patribus eorum ita dumtaxat si custodierint facere quae praecepi eis cunctamque legem et caerimonias atque iudicia per manum Mosi
    <verse number="9" style="v"/>igitur Manasses seduxit Iudam et habitatores Hierusalem ut facerent malum super omnes gentes quas subverterat Dominus a facie filiorum Israhel
    <verse number="10" style="v"/>locutusque est Dominus ad eum et ad populum illius et adtendere noluerunt
    <verse number="11" style="v"/>idcirco superinduxit eis principes exercitus regis Assyriorum ceperuntque Manassen et vinctum catenis atque conpedibus duxerunt Babylonem
    <verse number="12" style="v"/>qui postquam coangustatus est oravit Dominum Deum suum et egit paenitentiam valde coram Deo patrum suorum
    <verse number="13" style="v"/>deprecatusque est eum et obsecravit intente et exaudivit orationem eius reduxitque eum Hierusalem in regnum suum et cognovit Manasses quod Dominus ipse esset Deus
    <verse number="14" style="v"/>post haec aedificavit murum extra civitatem David ad occidentem Gion in convalle ab introitu portae Piscium per circuitum usque ad Ophel et exaltavit illum vehementer constituitque principes exercitus in cunctis civitatibus Iuda munitis
    <verse number="15" style="v"/>et abstulit deos alienos et simulacrum de domo Domini aras quoque quas fecerat in monte domus Domini et in Hierusalem et proiecit omnia extra urbem
    <verse number="16" style="v"/>porro instauravit altare Domini et immolavit super illud victimas et pacifica et laudem praecepitque Iudae ut serviret Domino Deo Israhel
    <verse number="17" style="v"/>attamen adhuc populus immolabat in excelsis Domino Deo suo
    <verse number="18" style="v"/>reliqua autem gestorum Manasse et obsecratio eius ad Deum suum verba quoque videntium qui loquebantur ad eum in nomine Domini Dei Israhel continentur in sermonibus regum Israhel
    <verse number="19" style="v"/>oratio quoque eius et exauditio et cuncta peccata atque contemptus loca etiam in quibus aedificavit excelsa et fecit lucos et statuas antequam ageret paenitentiam scripta sunt in sermonibus Ozai
    <verse number="20" style="v"/>dormivit ergo Manasses cum patribus suis et sepelierunt eum in domo sua regnavitque pro eo filius eius Amon
    <verse number="21" style="v"/>viginti duo annorum erat Amon cum regnare coepisset et duobus annis regnavit in Hierusalem
    <verse number="22" style="v"/>fecitque malum in conspectu Domini sicut fecerat Manasses pater eius et cunctis idolis quae Manasses fuerat fabricatus immolavit atque servivit
    <verse number="23" style="v"/>et non est reveritus faciem Domini sicut reveritus est Manasses pater eius et multo maiora deliquit
    <verse number="24" style="v"/>cumque coniurassent adversus eum servi sui interfecerunt eum in domo sua
    <verse number="25" style="v"/>porro reliqua populi multitudo caesis his qui Amon percusserant constituit regem Iosiam filium eius pro eo
  </para>
  <chapter number="34" style="c"/>
  <para style="p">
    <verse number="1" style="v"/>octo annorum erat Iosias cum regnare coepisset et triginta et uno annis regnavit in Hierusalem
    <verse number="2" style="v"/>fecitque quod erat rectum in conspectu Domini et ambulavit in viis David patris sui non declinavit neque ad dexteram neque ad sinistram
    <verse number="3" style="v"/>octavo autem anno regni sui cum adhuc esset puer coepit quaerere Deum patris sui David et duodecimo anno postquam coeperat mundavit Iudam et Hierusalem ab excelsis et lucis simulacrisque et sculptilibus
    <verse number="4" style="v"/>destruxeruntque coram eo aras Baalim et simulacra quae superposita fuerant demoliti sunt lucos etiam et sculptilia succidit atque comminuit et super tumulos eorum qui eis immolare consueverant fragmenta dispersit
    <verse number="5" style="v"/>ossa praeterea sacerdotum conbusit in altaribus idolorum mundavitque Iudam et Hierusalem
    <verse number="6" style="v"/>sed et in urbibus Manasse et Ephraim et Symeon usque Nepthalim cuncta subvertit
    <verse number="7" style="v"/>cumque altaria dissipasset et lucos et sculptilia contrivisset in frusta cunctaque delubra demolitus esset de universa terra Israhel reversus est Hierusalem
    <verse number="8" style="v"/>igitur anno octavodecimo regni sui mundata iam terra et templo Domini misit Saphan filium Eseliae et Maasiam principem civitatis et Ioha filium Ioachaz a commentariis ut instaurarent domum Domini Dei sui
    <verse number="9" style="v"/>qui venerunt ad Helciam sacerdotem magnum acceptamque ab eo pecuniam quae inlata fuerat in domum Domini et quam congregaverant Levitae ianitores de Manasse et Ephraim et universis reliquiis Israhel ab omni quoque Iuda et Beniamin et habitatoribus Hierusalem
    <verse number="10" style="v"/>tradiderunt in manibus eorum qui praeerant operariis in domo Domini ut instaurarent templum et infirma quaeque sarcirent
    <verse number="11" style="v"/>at illi dederunt eam artificibus et cementariis ut emerent lapides de lapidicinis et ligna ad commissuras aedificii et ad contignationem domorum quas destruxerant reges Iuda
    <verse number="12" style="v"/>qui fideliter cuncta faciebant erant autem praepositi operantium Iaath et Abdias de filiis Merari Zaccharias et Mosollam de filiis Caath qui urguebant opus omnes Levitae scientes organis canere
    <verse number="13" style="v"/>super eos vero qui ad varios usus onera portabant erant scribae et magistri de Levitis ianitores
    <verse number="14" style="v"/>cumque efferrent pecuniam quae inlata fuerat in templum Domini repperit Helcias sacerdos librum legis Domini per manum Mosi
    <verse number="15" style="v"/>et ait ad Saphan scribam librum legis inveni in domo Domini et tradidit ei
    <verse number="16" style="v"/>at ille intulit volumen ad regem et nuntiavit ei dicens omnia quae dedisti in manu servorum tuorum ecce conplentur
    <verse number="17" style="v"/>argentum quod reppertum est in domo Domini conflaverunt datumque est praefectis artificum et diversa opera fabricantium
    <verse number="18" style="v"/>praeterea tradidit mihi Helcias sacerdos hunc librum quem cum rege praesente recitasset
    <verse number="19" style="v"/>audissetque ille verba legis scidit vestimenta sua
    <verse number="20" style="v"/>et praecepit Helciae et Ahicam filio Saphan et Abdon filio Micha Saphan quoque scribae et Asaiae servo regis dicens
    <verse number="21" style="v"/>ite et orate Dominum pro me et pro reliquiis Israhel et Iuda super universis sermonibus libri istius qui reppertus est magnus enim furor Domini stillavit super nos eo quod non custodierint patres nostri verba Domini ut facerent omnia quae scripta sunt in isto volumine
    <verse number="22" style="v"/>abiit igitur Helcias et hii qui simul a rege missi fuerant ad Holdan propheten uxorem Sellum filii Thecuath filii Hasra custodis vestium quae habitabat Hierusalem in secunda et locuti sunt ei verba quae supra narravimus
    <verse number="23" style="v"/>at illa respondit eis haec dicit Dominus Deus Israhel dicite viro qui misit vos ad me
    <verse number="24" style="v"/>haec dicit Dominus ecce ego inducam mala super locum istum et super habitatores eius cunctaque maledicta quae scripta sunt in libro hoc quem legerunt coram rege Iuda
    <verse number="25" style="v"/>quia dereliquerunt me et sacrificaverunt diis alienis ut me ad iracundiam provocarent in cunctis operibus manuum suarum idcirco stillavit furor meus super locum istum et non extinguetur
    <verse number="26" style="v"/>ad regem autem Iuda qui misit vos pro Domino deprecando sic loquimini haec dicit Dominus Deus Israhel quoniam audisti verba voluminis
    <verse number="27" style="v"/>atque emollitum est cor tuum et humiliatus es in conspectu Dei super his quae dicta sunt contra locum hunc et habitatores Hierusalem reveritusque faciem meam scidisti vestimenta tua et flevisti coram me ego quoque exaudivi te dicit Dominus
    <verse number="28" style="v"/>iam enim colligam te ad patres tuos et infereris in sepulchrum tuum in pace nec videbunt oculi tui omne malum quod ego inducturus sum super locum istum et super habitatores eius rettulerunt itaque regi cuncta quae dixerat
    <verse number="29" style="v"/>at ille convocatis universis maioribus natu Iuda et Hierusalem
    <verse number="30" style="v"/>ascendit domum Domini unaque omnes viri Iuda et habitatores Hierusalem sacerdotes et Levitae et cunctus populus a minimo usque ad maximum quibus audientibus in domo Domini legit rex omnia verba voluminis
    <verse number="31" style="v"/>et stans in tribunali suo percussit foedus coram Domino ut ambularet post eum et custodiret praecepta et testimonia et iustificationes eius in toto corde suo et in tota anima sua faceretque quae scripta sunt in volumine illo quem legerat
    <verse number="32" style="v"/>adiuravit quoque super hoc omnes qui repperti fuerant in Hierusalem et Beniamin et fecerunt habitatores Hierusalem iuxta pactum Domini Dei patrum suorum
    <verse number="33" style="v"/>abstulit ergo Iosias cunctas abominationes de universis regionibus filiorum Israhel et fecit omnes qui residui erant in Israhel servire Domino Deo suo cunctis diebus eius non recesserunt a Domino Deo patrum suorum
  </para>
  <chapter number="35" style="c"/>
  <para style="p">
    <verse number="1" style="v"/>fecit autem Iosias in Hierusalem phase Domino quod immolatum est quartadecima die mensis primi
    <verse number="2" style="v"/>et constituit sacerdotes in officiis suis hortatusque est eos ut ministrarent in domo Domini
    <verse number="3" style="v"/>Levitis quoque ad quorum eruditionem omnis Israhel sanctificabatur Domino locutus est ponite arcam in sanctuario templi quod aedificavit Salomon filius David rex Israhel nequaquam enim eam ultra portabitis nunc autem ministrate Domino Deo vestro et populo eius Israhel
    <verse number="4" style="v"/>et praeparate vos per domos et cognationes vestras in divisionibus singulorum sicut praecepit David rex Israhel et descripsit Salomon filius eius
    <verse number="5" style="v"/>ministrate in sanctuario per familias turmasque leviticas
    <verse number="6" style="v"/>et sanctificati immolate phase fratres etiam vestros ut possint iuxta verba quae locutus est Dominus in manu Mosi facere praeparate
    <verse number="7" style="v"/>dedit praeterea Iosias omni populo qui ibi fuerat inventus in sollemnitatem phase agnos et hedos de gregibus et reliqui pecoris triginta milia boumque tria milia haec de regis universa substantia
    <verse number="8" style="v"/>duces quoque eius sponte quod voluerant obtulerunt tam populo quam sacerdotibus et Levitis porro Helcias et Zaccharias et Iehihel principes domus Domini dederunt sacerdotibus ad faciendum phase pecora commixtim duo milia sescenta et boves trecentos
    <verse number="9" style="v"/>Chonenias autem Semeias etiam et Nathanahel fratres eius necnon Asabias et Iahihel et Iozabath principes Levitarum dederunt ceteris Levitis ad celebrandum phase quinque milia pecorum et boves quingentos
    <verse number="10" style="v"/>praeparatumque est ministerium et steterunt sacerdotes in officio suo Levitae quoque in turmis iuxta regis imperium
    <verse number="11" style="v"/>et immolatum est phase asperseruntque sacerdotes manu sua sanguinem et Levitae detraxerunt pelles holocaustorum
    <verse number="12" style="v"/>et separaverunt ea ut darent per domos et familias singulorum et offerrentur Domino sicut scriptum est in libro Mosi de bubus quoque fecere similiter
    <verse number="13" style="v"/>et assaverunt phase super ignem iuxta quod lege praeceptum est pacificas vero hostias coxerunt in lebetis et caccabis et ollis et festinato distribuerunt universae plebi
    <verse number="14" style="v"/>sibi autem et sacerdotibus postea paraverunt nam in oblatione holocaustorum et adipum usque ad noctem sacerdotes fuerant occupati unde Levitae et sibi et sacerdotibus filiis Aaron paraverunt novissimis
    <verse number="15" style="v"/>porro cantores filii Asaph stabant in ordine suo iuxta praeceptum David et Asaph et Heman et Idithun prophetarum regis ianitores vero per portas singulas observabant ita ut ne puncto quidem discederent a ministerio quam ob rem et fratres eorum Levitae paraverunt eis cibos
    <verse number="16" style="v"/>omnis igitur cultura Domini rite conpleta est in die illa ut facerent phase et offerrent holocausta super altare Domini iuxta praeceptum regis Iosiae
    <verse number="17" style="v"/>feceruntque filii Israhel qui repperti fuerant ibi phase in tempore illo et sollemnitatem azymorum septem diebus
    <verse number="18" style="v"/>non fuit phase simile huic in Israhel a diebus Samuhelis prophetae sed nec quisquam de cunctis regibus Israhel fecit phase sicut Iosias sacerdotibus et Levitis et omni Iuda et Israhel qui reppertus fuerat et habitantibus in Hierusalem
    <verse number="19" style="v"/>octavodecimo anno regni Iosiae hoc phase celebratum est
    <verse number="20" style="v"/>postquam instauraverat Iosias templum ascendit Nechao rex Aegypti ad pugnandum in Charchamis iuxta Eufraten et processit in occursum eius Iosias
    <verse number="21" style="v"/>at ille missis ad eum nuntiis ait quid mihi et tibi est rex Iuda non adversum te hodie venio sed contra aliam pugno domum ad quam me Deus festinato ire praecepit desine adversum Deum facere qui mecum est ne interficiat te
    <verse number="22" style="v"/>noluit Iosias reverti sed praeparavit contra eum bellum nec adquievit sermonibus Nechao ex ore Dei verum perrexit ut dimicaret in campo Mageddo
    <verse number="23" style="v"/>ibique vulneratus a sagittariis dixit pueris suis educite me de proelio quia oppido vulneratus sum
    <verse number="24" style="v"/>qui transtulerunt eum de curru in alterum currum qui sequebatur eum more regio et asportaverunt in Hierusalem mortuusque est et sepultus in mausoleo patrum suorum et universus Iuda et Hierusalem luxerunt eum
    <verse number="25" style="v"/>Hieremias maxime cuius omnes cantores atque cantrices usque in praesentem diem lamentationes super Iosia replicant et quasi lex obtinuit in Israhel ecce scriptum fertur in Lamentationibus
    <verse number="26" style="v"/>reliqua autem sermonum Iosiae et misericordiarum eius quae lege praecepta sunt Domini
    <verse number="27" style="v"/>opera quoque illius prima et novissima scripta sunt in libro regum Israhel et Iuda
  </para>
  <chapter number="36" style="c"/>
  <para style="p">
    <verse number="1" style="v"/>tulit ergo populus terrae Ioachaz filium Iosiae et constituit regem pro patre suo in Hierusalem
    <verse number="2" style="v"/>viginti trium annorum erat Ioachaz cum regnare coepisset et tribus mensibus regnavit in Hierusalem
    <verse number="3" style="v"/>amovit autem eum rex Aegypti cum venisset Hierusalem et condemnavit terram centum talentis argenti et talento auri
    <verse number="4" style="v"/>constituitque regem pro eo Eliacim fratrem eius super Iudam et Hierusalem et vertit nomen eius Ioacim ipsum vero Ioachaz tulit secum et adduxit in Aegyptum
    <verse number="5" style="v"/>viginti quinque annorum erat Ioacim cum regnare coepisset et undecim annis regnavit in Hierusalem fecitque malum coram Domino Deo suo
    <verse number="6" style="v"/>contra hunc ascendit Nabuchodonosor rex Chaldeorum et vinctum catenis duxit in Babylonem
    <verse number="7" style="v"/>ad quam et vasa Domini transtulit et posuit ea in templo suo
    <verse number="8" style="v"/>reliqua autem verborum Ioacim et abominationum eius quas operatus est et quae inventa sunt in eo continentur in libro regum Israhel et Iuda regnavitque Ioachin filius eius pro eo
    <verse number="9" style="v"/>octo annorum erat Ioachin cum regnare coepisset et tribus mensibus ac decem diebus regnavit in Hierusalem fecitque malum in conspectu Domini
    <verse number="10" style="v"/>cumque anni circulus volveretur misit Nabuchodonosor rex qui et adduxerunt eum in Babylonem asportatis simul pretiosissimis vasis domus Domini regem vero constituit Sedeciam fratrem eius super Iudam et Hierusalem
    <verse number="11" style="v"/>viginti et unius anni erat Sedecias cum regnare coepisset et undecim annis regnavit in Hierusalem
    <verse number="12" style="v"/>fecitque malum in oculis Domini Dei sui nec erubuit faciem Hieremiae prophetae loquentis ad se ex ore Domini
    <verse number="13" style="v"/>a rege quoque Nabuchodonosor recessit qui adiuraverat eum per Deum et induravit cervicem suam et cor ut non reverteretur ad Dominum Deum Israhel
    <verse number="14" style="v"/>sed et universi principes sacerdotum et populus praevaricati sunt inique iuxta universas abominationes gentium et polluerunt domum Domini quam sanctificaverat sibi in Hierusalem
    <verse number="15" style="v"/>mittebat autem Dominus Deus patrum suorum ad illos per manum nuntiorum suorum de nocte consurgens et cotidie commonens eo quod parceret populo et habitaculo suo
    <verse number="16" style="v"/>at illi subsannabant nuntios Dei et parvipendebant sermones eius inludebantque prophetis donec ascenderet furor Domini in populum eius et esset nulla curatio
    <verse number="17" style="v"/>adduxit enim super eos regem Chaldeorum et interfecit iuvenes eorum gladio in domo sanctuarii sui non est misertus adulescentis et virginis et senis nec decrepiti quidem sed omnes tradidit manibus eius
    <verse number="18" style="v"/>universaque vasa domus Domini tam maiora quam minora et thesauros templi et regis et principum transtulit in Babylonem
    <verse number="19" style="v"/>incenderunt hostes domum Dei destruxerunt murum Hierusalem universas turres conbuserunt et quicquid pretiosum fuerat demoliti sunt
    <verse number="20" style="v"/>si quis evaserat gladium ductus in Babylonem servivit regi et filiis eius donec imperaret rex Persarum
    <verse number="21" style="v"/>et conpleretur sermo Domini ex ore Hieremiae et celebraret terra sabbata sua cunctis enim diebus desolationis egit sabbatum usque dum conplerentur septuaginta anni
    <verse number="22" style="v"/>anno autem primo Cyri regis Persarum ad explendum sermonem Domini quem locutus fuerat per os Hieremiae suscitavit Dominus spiritum Cyri regis Persarum qui iussit praedicari in universo regno suo etiam per scripturam dicens
    <verse number="23" style="v"/>haec dicit Cyrus rex Persarum omnia regna terrae dedit mihi Dominus Deus caeli et ipse praecepit mihi ut aedificarem ei domum in Hierusalem quae est in Iudaea quis ex vobis est in omni populo eius sit Dominus Deus suus cum eo et ascendat
  </para>
</usx>

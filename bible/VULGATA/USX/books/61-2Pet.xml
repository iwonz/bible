<?xml version="1.0" encoding="UTF-8"?>
<usx version="3.0">
  <book code="2PET" style="id"/>
  <chapter number="1" style="c"/>
  <para style="p">
    <verse number="1" style="v"/>Simon Petrus servus et apostolus Iesu Christi his qui coaequalem nobis sortiti sunt fidem in iustitia Dei nostri et salvatoris Iesu Christi
    <verse number="2" style="v"/>gratia vobis et pax adimpleatur in cognitione Domini nostri
    <verse number="3" style="v"/>quomodo omnia nobis divinae virtutis suae quae ad vitam et pietatem donata est per cognitionem eius qui vocavit nos propria gloria et virtute
    <verse number="4" style="v"/>per quae maxima et pretiosa nobis promissa donavit ut per haec efficiamini divinae consortes naturae fugientes eius quae in mundo est concupiscentiae corruptionem
    <verse number="5" style="v"/>vos autem curam omnem subinferentes ministrate in fide vestra virtutem in virtute autem scientiam
    <verse number="6" style="v"/>in scientia autem abstinentiam in abstinentia autem patientiam in patientia autem pietatem
    <verse number="7" style="v"/>in pietate autem amorem fraternitatis in amore autem fraternitatis caritatem
    <verse number="8" style="v"/>haec enim vobis cum adsint et superent non vacuos nec sine fructu vos constituent in Domini nostri Iesu Christi cognitione
    <verse number="9" style="v"/>cui enim non praesto sunt haec caecus est et manu temptans oblivionem accipiens purgationis veterum suorum delictorum
    <verse number="10" style="v"/>quapropter fratres magis satagite ut per bona opera certam vestram vocationem et electionem faciatis haec enim facientes non peccabitis aliquando
    <verse number="11" style="v"/>sic enim abundanter ministrabitur vobis introitus in aeternum regnum Domini nostri et salvatoris Iesu Christi
    <verse number="12" style="v"/>propter quod incipiam vos semper commonere de his et quidem scientes et confirmatos in praesenti veritate
    <verse number="13" style="v"/>iustum autem arbitror quamdiu sum in hoc tabernaculo suscitare vos in commonitione
    <verse number="14" style="v"/>certus quod velox est depositio tabernaculi mei secundum quod et Dominus noster Iesus Christus significavit mihi
    <verse number="15" style="v"/>dabo autem operam et frequenter habere vos post obitum meum ut horum memoriam faciatis
    <verse number="16" style="v"/>non enim doctas fabulas secuti notam fecimus vobis Domini nostri Iesu Christi virtutem et praesentiam sed speculatores facti illius magnitudinis
    <verse number="17" style="v"/>accipiens enim a Deo Patre honorem et gloriam voce delapsa ad eum huiuscemodi a magnifica gloria hic est Filius meus dilectus in quo mihi conplacui
    <verse number="18" style="v"/>et hanc vocem nos audivimus de caelo adlatam cum essemus cum ipso in monte sancto
    <verse number="19" style="v"/>et habemus firmiorem propheticum sermonem cui bene facitis adtendentes quasi lucernae lucenti in caliginoso loco donec dies inlucescat et lucifer oriatur in cordibus vestris
    <verse number="20" style="v"/>hoc primum intellegentes quod omnis prophetia scripturae propria interpretatione non fit
    <verse number="21" style="v"/>non enim voluntate humana adlata est aliquando prophetia sed Spiritu Sancto inspirati locuti sunt sancti Dei homines
  </para>
  <chapter number="2" style="c"/>
  <para style="p">
    <verse number="1" style="v"/>fuerunt vero et pseudoprophetae in populo sicut et in vobis erunt magistri mendaces qui introducent sectas perditionis et eum qui emit eos Dominum negant superducentes sibi celerem perditionem
    <verse number="2" style="v"/>et multi sequentur eorum luxurias per quos via veritatis blasphemabitur
    <verse number="3" style="v"/>et in avaritia fictis verbis de vobis negotiabuntur quibus iudicium iam olim non cessat et perditio eorum non dormitat
    <verse number="4" style="v"/>si enim Deus angelis peccantibus non pepercit sed rudentibus inferni detractos in tartarum tradidit in iudicium cruciatos reservari
    <verse number="5" style="v"/>et originali mundo non pepercit sed octavum Noe iustitiae praeconem custodivit diluvium mundo impiorum inducens
    <verse number="6" style="v"/>et civitates Sodomorum et Gomorraeorum in cinerem redigens eversione damnavit exemplum eorum qui impie acturi sunt ponens
    <verse number="7" style="v"/>et iustum Loth oppressum a nefandorum iniuria conversatione eruit
    <verse number="8" style="v"/>aspectu enim et auditu iustus erat habitans apud eos qui diem de die animam iustam iniquis operibus cruciabant
    <verse number="9" style="v"/>novit Dominus pios de temptatione eripere iniquos vero in diem iudicii cruciandos reservare
    <verse number="10" style="v"/>magis autem eos qui post carnem in concupiscentia inmunditiae ambulant dominationemque contemnunt audaces sibi placentes sectas non metuunt blasphemantes
    <verse number="11" style="v"/>ubi angeli fortitudine et virtute cum sint maiores non portant adversum se execrabile iudicium
    <verse number="12" style="v"/>hii vero velut inrationabilia pecora naturaliter in captionem et in perniciem in his quae ignorant blasphemantes in corruptione sua et peribunt
    <verse number="13" style="v"/>percipientes mercedem iniustitiae voluptatem existimantes diei delicias coinquinationes et maculae deliciis affluentes in conviviis suis luxuriantes vobiscum
    <verse number="14" style="v"/>oculos habentes plenos adulterio et incessabiles delicti pellicentes animas instabiles cor exercitatum avaritiae habentes maledictionis filii
    <verse number="15" style="v"/>derelinquentes rectam viam erraverunt secuti viam Balaam ex Bosor qui mercedem iniquitatis amavit
    <verse number="16" style="v"/>correptionem vero habuit suae vesaniae subiugale mutum in hominis voce loquens prohibuit prophetae insipientiam
    <verse number="17" style="v"/>hii sunt fontes sine aqua et nebulae turbinibus exagitatae quibus caligo tenebrarum reservatur
    <verse number="18" style="v"/>superba enim vanitatis loquentes pellicent in desideriis carnis luxuriae eos qui paululum effugiunt qui in errore conversantur
    <verse number="19" style="v"/>libertatem illis promittentes cum ipsi servi sint corruptionis a quo enim quis superatus est huius et servus est
    <verse number="20" style="v"/>si enim refugientes coinquinationes mundi in cognitione Domini nostri et salvatoris Iesu Christi his rursus inpliciti superantur facta sunt eis posteriora deteriora prioribus
    <verse number="21" style="v"/>melius enim erat illis non cognoscere viam iustitiae quam post agnitionem retrorsum converti ab eo quod illis traditum est sancto mandato
    <verse number="22" style="v"/>contigit enim eis illud veri proverbii canis reversus ad suum vomitum et sus lota in volutabro luti
  </para>
  <chapter number="3" style="c"/>
  <para style="p">
    <verse number="1" style="v"/>hanc ecce vobis carissimi secundam scribo epistulam in quibus excito vestram in commonitione sinceram mentem
    <verse number="2" style="v"/>ut memores sitis eorum quae praedixi verborum a sanctis prophetis et apostolorum vestrorum praeceptorum Domini et salvatoris
    <verse number="3" style="v"/>hoc primum scientes quod venient in novissimis diebus in deceptione inlusores iuxta proprias concupiscentias ambulantes
    <verse number="4" style="v"/>dicentes ubi est promissio aut adventus eius ex quo enim patres dormierunt omnia sic perseverant ab initio creaturae
    <verse number="5" style="v"/>latet enim eos hoc volentes quod caeli erant prius et terra de aqua et per aquam consistens Dei verbo
    <verse number="6" style="v"/>per quae ille tunc mundus aqua inundatus periit
    <verse number="7" style="v"/>caeli autem qui nunc sunt et terra eodem verbo repositi sunt igni servati in diem iudicii et perditionis impiorum hominum
    <verse number="8" style="v"/>unum vero hoc non lateat vos carissimi quia unus dies apud Dominum sicut mille anni et mille anni sicut dies unus
    <verse number="9" style="v"/>non tardat Dominus promissi sed patienter agit propter vos nolens aliquos perire sed omnes ad paenitentiam reverti
    <verse number="10" style="v"/>adveniet autem dies Domini ut fur in qua caeli magno impetu transient elementa vero calore solventur
    <verse number="11" style="v"/>cum haec igitur omnia dissolvenda sint quales oportet esse vos in sanctis conversationibus et pietatibus
    <verse number="12" style="v"/>expectantes et properantes in adventum Dei diei per quam caeli ardentes solventur et elementa ignis ardore tabescent
    <verse number="13" style="v"/>novos vero caelos et novam terram et promissa ipsius expectamus in quibus iustitia habitat
    <verse number="14" style="v"/>propter quod carissimi haec expectantes satis agite inmaculati et inviolati ei inveniri in pace
    <verse number="15" style="v"/>et Domini nostri longanimitatem salutem arbitramini sicut et carissimus frater noster Paulus secundum datam sibi sapientiam scripsit vobis
    <verse number="16" style="v"/>sicut et in omnibus epistulis loquens in eis de his in quibus sunt quaedam difficilia intellectu quae indocti et instabiles depravant sicut et ceteras scripturas ad suam ipsorum perditionem
    <verse number="17" style="v"/>vos igitur fratres praescientes custodite ne insipientium errore transducti excidatis a propria firmitate
    <verse number="18" style="v"/>crescite vero in gratia et in cognitione Domini nostri et salvatoris Iesu Christi ipsi gloria et nunc et in die aeternitatis amen
  </para>
</usx>

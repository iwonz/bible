<?xml version="1.0" encoding="UTF-8"?>
<usx version="3.0">
  <book code="SONG" style="id"/>
  <chapter number="1" style="c"/>
  <para style="p">
    <verse number="1" style="v"/>osculetur me osculo oris sui quia meliora sunt ubera tua vino
    <verse number="2" style="v"/>fraglantia unguentis optimis oleum effusum nomen tuum ideo adulescentulae dilexerunt te
    <verse number="3" style="v"/>trahe me post te curremus introduxit me rex in cellaria sua exultabimus et laetabimur in te memores uberum tuorum super vinum recti diligunt te
    <verse number="4" style="v"/>nigra sum sed formonsa filiae Hierusalem sicut tabernacula Cedar sicut pelles Salomonis
    <verse number="5" style="v"/>nolite me considerare quod fusca sim quia decoloravit me sol filii matris meae pugnaverunt contra me posuerunt me custodem in vineis vineam meam non custodivi
    <verse number="6" style="v"/>indica mihi quem diligit anima mea ubi pascas ubi cubes in meridie ne vagari incipiam per greges sodalium tuorum
    <verse number="7" style="v"/>si ignoras te o pulchra inter mulieres egredere et abi post vestigia gregum et pasce hedos tuos iuxta tabernacula pastorum
    <verse number="8" style="v"/>equitatui meo in curribus Pharaonis adsimilavi te amica mea
    <verse number="9" style="v"/>pulchrae sunt genae tuae sicut turturis collum tuum sicut monilia
    <verse number="10" style="v"/>murenulas aureas faciemus tibi vermiculatas argento
    <verse number="11" style="v"/>dum esset rex in accubitu suo nardus mea dedit odorem suum
    <verse number="12" style="v"/>fasciculus murrae dilectus meus mihi inter ubera mea commorabitur
    <verse number="13" style="v"/>botrus cypri dilectus meus mihi in vineis Engaddi
    <verse number="14" style="v"/>ecce tu pulchra es amica mea ecce tu pulchra oculi tui columbarum
    <verse number="15" style="v"/>ecce tu pulcher es dilecte mi et decorus lectulus noster floridus
    <verse number="16" style="v"/>tigna domorum nostrarum cedrina laquearia nostra cypressina
  </para>
  <chapter number="2" style="c"/>
  <para style="p">
    <verse number="1" style="v"/>ego flos campi et lilium convallium
    <verse number="2" style="v"/>sicut lilium inter spinas sic amica mea inter filias
    <verse number="3" style="v"/>sicut malum inter ligna silvarum sic dilectus meus inter filios sub umbra illius quam desideraveram sedi et fructus eius dulcis gutturi meo
    <verse number="4" style="v"/>introduxit me in cellam vinariam ordinavit in me caritatem
    <verse number="5" style="v"/>fulcite me floribus stipate me malis quia amore langueo
    <verse number="6" style="v"/>leva eius sub capite meo et dextera illius amplexabitur me
    <verse number="7" style="v"/>adiuro vos filiae Hierusalem per capreas cervosque camporum ne suscitetis neque evigilare faciatis dilectam quoadusque ipsa velit
    <verse number="8" style="v"/>vox dilecti mei ecce iste venit saliens in montibus transiliens colles
    <verse number="9" style="v"/>similis est dilectus meus capreae hinuloque cervorum en ipse stat post parietem nostrum despiciens per fenestras prospiciens per cancellos
    <verse number="10" style="v"/>et dilectus meus loquitur mihi surge propera amica mea formonsa mea et veni
    <verse number="11" style="v"/>iam enim hiemps transiit imber abiit et recessit
    <verse number="12" style="v"/>flores apparuerunt in terra tempus putationis advenit vox turturis audita est in terra nostra
    <verse number="13" style="v"/>ficus protulit grossos suos vineae florent dederunt odorem surge amica mea speciosa mea et veni
    <verse number="14" style="v"/>columba mea in foraminibus petrae in caverna maceriae ostende mihi faciem tuam sonet vox tua in auribus meis vox enim tua dulcis et facies tua decora
    <verse number="15" style="v"/>capite nobis vulpes vulpes parvulas quae demoliuntur vineas nam vinea nostra floruit
    <verse number="16" style="v"/>dilectus meus mihi et ego illi qui pascitur inter lilia
    <verse number="17" style="v"/>donec adspiret dies et inclinentur umbrae revertere similis esto dilecte mi capreae aut hinulo cervorum super montes Bether
  </para>
  <chapter number="3" style="c"/>
  <para style="p">
    <verse number="1" style="v"/>in lectulo meo per noctes quaesivi quem diligit anima mea quaesivi illum et non inveni
    <verse number="2" style="v"/>surgam et circuibo civitatem per vicos et plateas quaeram quem diligit anima mea quaesivi illum et non inveni
    <verse number="3" style="v"/>invenerunt me vigiles qui custodiunt civitatem num quem dilexit anima mea vidistis
    <verse number="4" style="v"/>paululum cum pertransissem eos inveni quem diligit anima mea tenui eum nec dimittam donec introducam illum in domum matris meae et in cubiculum genetricis meae
    <verse number="5" style="v"/>adiuro vos filiae Hierusalem per capreas cervosque camporum ne suscitetis neque evigilare faciatis dilectam donec ipsa velit
    <verse number="6" style="v"/>quae est ista quae ascendit per desertum sicut virgula fumi ex aromatibus murrae et turis et universi pulveris pigmentarii
    <verse number="7" style="v"/>en lectulum Salomonis sexaginta fortes ambiunt ex fortissimis Israhel
    <verse number="8" style="v"/>omnes tenentes gladios et ad bella doctissimi uniuscuiusque ensis super femur suum propter timores nocturnos
    <verse number="9" style="v"/>ferculum fecit sibi rex Salomon de lignis Libani
    <verse number="10" style="v"/>columnas eius fecit argenteas reclinatorium aureum ascensum purpureum media caritate constravit propter filias Hierusalem
    <verse number="11" style="v"/>egredimini et videte filiae Sion regem Salomonem in diademate quo coronavit eum mater sua in die disponsionis illius et in die laetitiae cordis eius
  </para>
  <chapter number="4" style="c"/>
  <para style="p">
    <verse number="1" style="v"/>quam pulchra es amica mea quam pulchra es oculi tui columbarum absque eo quod intrinsecus latet capilli tui sicut greges caprarum quae ascenderunt de monte Galaad
    <verse number="2" style="v"/>dentes tui sicut greges tonsarum quae ascenderunt de lavacro omnes gemellis fetibus et sterilis non est inter eas
    <verse number="3" style="v"/>sicut vitta coccinea labia tua et eloquium tuum dulce sicut fragmen mali punici ita genae tuae absque eo quod intrinsecus latet
    <verse number="4" style="v"/>sicut turris David collum tuum quae aedificata est cum propugnaculis mille clypei pendent ex ea omnis armatura fortium
    <verse number="5" style="v"/>duo ubera tua sicut duo hinuli capreae gemelli qui pascuntur in liliis
    <verse number="6" style="v"/>donec adspiret dies et inclinentur umbrae vadam ad montem murrae et ad collem turis
    <verse number="7" style="v"/>tota pulchra es amica mea et macula non est in te
    <verse number="8" style="v"/>veni de Libano sponsa veni de Libano veni coronaberis de capite Amana de vertice Sanir et Hermon de cubilibus leonum de montibus pardorum
    <verse number="9" style="v"/>vulnerasti cor meum soror mea sponsa vulnerasti cor meum in uno oculorum tuorum et in uno crine colli tui
    <verse number="10" style="v"/>quam pulchrae sunt mammae tuae soror mea sponsa pulchriora ubera tua vino et odor unguentorum tuorum super omnia aromata
    <verse number="11" style="v"/>favus distillans labia tua sponsa mel et lac sub lingua tua et odor vestimentorum tuorum sicut odor turis
    <verse number="12" style="v"/>hortus conclusus soror mea sponsa hortus conclusus fons signatus
    <verse number="13" style="v"/>emissiones tuae paradisus malorum punicorum cum pomorum fructibus cypri cum nardo
    <verse number="14" style="v"/>nardus et crocus fistula et cinnamomum cum universis lignis Libani murra et aloe cum omnibus primis unguentis
    <verse number="15" style="v"/>fons hortorum puteus aquarum viventium quae fluunt impetu de Libano
    <verse number="16" style="v"/>surge aquilo et veni auster perfla hortum meum et fluant aromata illius
  </para>
  <chapter number="5" style="c"/>
  <para style="p">
    <verse number="1" style="v"/>veniat dilectus meus in hortum suum et comedat fructum pomorum suorum veni in hortum meum soror mea sponsa messui murram meam cum aromatibus meis comedi favum cum melle meo bibi vinum meum cum lacte meo comedite amici bibite et inebriamini carissimi
    <verse number="2" style="v"/>ego dormio et cor meum vigilat vox dilecti mei pulsantis aperi mihi soror mea amica mea columba mea inmaculata mea quia caput meum plenum est rore et cincinni mei guttis noctium
    <verse number="3" style="v"/>expoliavi me tunica mea quomodo induar illa lavi pedes meos quomodo inquinabo illos
    <verse number="4" style="v"/>dilectus meus misit manum suam per foramen et venter meus intremuit ad tactum eius
    <verse number="5" style="v"/>surrexi ut aperirem dilecto meo manus meae stillaverunt murra digiti mei pleni murra probatissima
    <verse number="6" style="v"/>pessulum ostii aperui dilecto meo at ille declinaverat atque transierat anima mea liquefacta est ut locutus est quaesivi et non inveni illum vocavi et non respondit mihi
    <verse number="7" style="v"/>invenerunt me custodes qui circumeunt civitatem percusserunt me vulneraverunt me tulerunt pallium meum mihi custodes murorum
    <verse number="8" style="v"/>adiuro vos filiae Hierusalem si inveneritis dilectum meum ut nuntietis ei quia amore langueo
    <verse number="9" style="v"/>qualis est dilectus tuus ex dilecto o pulcherrima mulierum qualis est dilectus tuus ex dilecto quia sic adiurasti nos
    <verse number="10" style="v"/>dilectus meus candidus et rubicundus electus ex milibus
    <verse number="11" style="v"/>caput eius aurum optimum comae eius sicut elatae palmarum nigrae quasi corvus
    <verse number="12" style="v"/>oculi eius sicut columbae super rivulos aquarum quae lacte sunt lotae et resident iuxta fluenta plenissima
    <verse number="13" style="v"/>genae illius sicut areolae aromatum consitae a pigmentariis labia eius lilia distillantia murram primam
    <verse number="14" style="v"/>manus illius tornatiles aureae plenae hyacinthis venter eius eburneus distinctus sapphyris
    <verse number="15" style="v"/>crura illius columnae marmoreae quae fundatae sunt super bases aureas species eius ut Libani electus ut cedri
    <verse number="16" style="v"/>guttur illius suavissimum et totus desiderabilis talis est dilectus meus et iste est amicus meus filiae Hierusalem
    <verse number="17" style="v"/>quo abiit dilectus tuus o pulcherrima mulierum quo declinavit dilectus tuus et quaeremus eum tecum
  </para>
  <chapter number="6" style="c"/>
  <para style="p">
    <verse number="1" style="v"/>dilectus meus descendit in hortum suum ad areolam aromatis ut pascatur in hortis et lilia colligat
    <verse number="2" style="v"/>ego dilecto meo et dilectus meus mihi qui pascitur inter lilia
    <verse number="3" style="v"/>pulchra es amica mea suavis et decora sicut Hierusalem terribilis ut castrorum acies ordinata
    <verse number="4" style="v"/>averte oculos tuos a me quia ipsi me avolare fecerunt capilli tui sicut grex caprarum quae apparuerunt de Galaad
    <verse number="5" style="v"/>dentes tui sicut grex ovium quae ascenderunt de lavacro omnes gemellis fetibus et sterilis non est in eis
    <verse number="6" style="v"/>sicut cortex mali punici genae tuae absque occultis tuis
    <verse number="7" style="v"/>sexaginta sunt reginae et octoginta concubinae et adulescentularum non est numerus
    <verse number="8" style="v"/>una est columba mea perfecta mea una est matris suae electa genetrici suae viderunt illam filiae et beatissimam praedicaverunt reginae et concubinae et laudaverunt eam
    <verse number="9" style="v"/>quae est ista quae progreditur quasi aurora consurgens pulchra ut luna electa ut sol terribilis ut acies ordinata
    <verse number="10" style="v"/>descendi ad hortum nucum ut viderem poma convallis ut inspicerem si floruisset vinea et germinassent mala punica
    <verse number="11" style="v"/>nescivi anima mea conturbavit me propter quadrigas Aminadab
    <verse number="12" style="v"/>revertere revertere Sulamitis revertere revertere ut intueamur te
  </para>
  <chapter number="7" style="c"/>
  <para style="p">
    <verse number="1" style="v"/>quid videbis in Sulamiten nisi choros castrorum quam pulchri sunt gressus tui in calciamentis filia principis iunctura feminum tuorum sicut monilia quae fabricata sunt manu artificis
    <verse number="2" style="v"/>umbilicus tuus crater tornatilis numquam indigens poculis venter tuus sicut acervus tritici vallatus liliis
    <verse number="3" style="v"/>duo ubera tua sicut duo hinuli gemelli capreae
    <verse number="4" style="v"/>collum tuum sicut turris eburnea oculi tui sicut piscinae in Esebon quae sunt in porta filiae multitudinis nasus tuus sicut turris Libani quae respicit contra Damascum
    <verse number="5" style="v"/>caput tuum ut Carmelus et comae capitis tui sicut purpura regis vincta canalibus
    <verse number="6" style="v"/>quam pulchra es et quam decora carissima in deliciis
    <verse number="7" style="v"/>statura tua adsimilata est palmae et ubera tua botris
    <verse number="8" style="v"/>dixi ascendam in palmam adprehendam fructus eius et erunt ubera tua sicut botri vineae et odor oris tui sicut malorum
    <verse number="9" style="v"/>guttur tuum sicut vinum optimum dignum dilecto meo ad potandum labiisque et dentibus illius ruminandum
    <verse number="10" style="v"/>ego dilecto meo et ad me conversio eius
    <verse number="11" style="v"/>veni dilecte mi egrediamur in agrum commoremur in villis
    <verse number="12" style="v"/>mane surgamus ad vineas videamus si floruit vinea si flores fructus parturiunt si floruerunt mala punica ibi dabo tibi ubera mea
    <verse number="13" style="v"/>mandragorae dederunt odorem in portis nostris omnia poma nova et vetera dilecte mi servavi tibi
  </para>
  <chapter number="8" style="c"/>
  <para style="p">
    <verse number="1" style="v"/>quis mihi det te fratrem meum sugentem ubera matris meae ut inveniam te foris et deosculer et iam me nemo despiciat
    <verse number="2" style="v"/>adprehendam te et ducam in domum matris meae ibi me docebis et dabo tibi poculum ex vino condito et mustum malorum granatorum meorum
    <verse number="3" style="v"/>leva eius sub capite meo et dextera illius amplexabitur me
    <verse number="4" style="v"/>adiuro vos filiae Hierusalem ne suscitetis et evigilare faciatis dilectam donec ipsa velit
    <verse number="5" style="v"/>quae est ista quae ascendit de deserto deliciis affluens et nixa super dilectum suum sub arbore malo suscitavi te ibi corrupta est mater tua ibi violata est genetrix tua
    <verse number="6" style="v"/>pone me ut signaculum super cor tuum ut signaculum super brachium tuum quia fortis est ut mors dilectio dura sicut inferus aemulatio lampades eius lampades ignis atque flammarum
    <verse number="7" style="v"/>aquae multae non poterunt extinguere caritatem nec flumina obruent illam si dederit homo omnem substantiam domus suae pro dilectione quasi nihil despicient eum
    <verse number="8" style="v"/>soror nostra parva et ubera non habet quid faciemus sorori nostrae in die quando adloquenda est
    <verse number="9" style="v"/>si murus est aedificemus super eum propugnacula argentea si ostium est conpingamus illud tabulis cedrinis
    <verse number="10" style="v"/>ego murus et ubera mea sicut turris ex quo facta sum coram eo quasi pacem repperiens
    <verse number="11" style="v"/>vinea fuit Pacifico in ea quae habet populos tradidit eam custodibus vir adfert pro fructu eius mille argenteos
    <verse number="12" style="v"/>vinea mea coram me est mille tui Pacifice et ducenti his qui custodiunt fructus eius
    <verse number="13" style="v"/>quae habitas in hortis amici auscultant fac me audire vocem tuam
    <verse number="14" style="v"/>fuge dilecte mi et adsimilare capreae hinuloque cervorum super montes aromatum
  </para>
</usx>

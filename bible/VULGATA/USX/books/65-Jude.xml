<?xml version="1.0" encoding="UTF-8"?>
<usx version="3.0">
  <book code="JUDE" style="id"/>
  <chapter number="1" style="c"/>
  <para style="p">
    <verse number="1" style="v"/>Iudas Iesu Christi servus frater autem Iacobi his qui in Deo Patre dilectis et Iesu Christo conservatis vocatis
    <verse number="2" style="v"/>misericordia vobis et pax et caritas adimpleatur
    <verse number="3" style="v"/>carissimi omnem sollicitudinem faciens scribendi vobis de communi vestra salute necesse habui scribere vobis deprecans supercertari semel traditae sanctis fidei
    <verse number="4" style="v"/>subintroierunt enim quidam homines qui olim praescripti sunt in hoc iudicium impii Dei nostri gratiam transferentes in luxuriam et solum Dominatorem et Dominum nostrum Iesum Christum negantes
    <verse number="5" style="v"/>commonere autem vos volo scientes semel omnia quoniam Iesus populum de terra Aegypti salvans secundo eos qui non crediderunt perdidit
    <verse number="6" style="v"/>angelos vero qui non servaverunt suum principatum sed dereliquerunt suum domicilium in iudicium magni diei vinculis aeternis sub caligine reservavit
    <verse number="7" style="v"/>sicut Sodoma et Gomorra et finitimae civitates simili modo exfornicatae et abeuntes post carnem alteram factae sunt exemplum ignis aeterni poenam sustinentes
    <verse number="8" style="v"/>similiter et hii carnem quidem maculant dominationem autem spernunt maiestates autem blasphemant
    <verse number="9" style="v"/>cum Michahel archangelus cum diabolo disputans altercaretur de Mosi corpore non est ausus iudicium inferre blasphemiae sed dixit imperet tibi Dominus
    <verse number="10" style="v"/>hii autem quaecumque quidem ignorant blasphemant quaecumque autem naturaliter tamquam muta animalia norunt in his corrumpuntur
    <verse number="11" style="v"/>vae illis quia via Cain abierunt et errore Balaam mercede effusi sunt et contradictione Core perierunt
    <verse number="12" style="v"/>hii sunt in epulis suis maculae convivantes sine timore semet ipsos pascentes nubes sine aqua quae a ventis circumferuntur arbores autumnales infructuosae bis mortuae eradicatae
    <verse number="13" style="v"/>fluctus feri maris despumantes suas confusiones sidera errantia quibus procella tenebrarum in aeternum servata est
    <verse number="14" style="v"/>prophetavit autem et his septimus ab Adam Enoc dicens ecce venit Dominus in sanctis milibus suis
    <verse number="15" style="v"/>facere iudicium contra omnes et arguere omnes impios de omnibus operibus impietatis eorum quibus impie egerunt et de omnibus duris quae locuti sunt contra eum peccatores impii
    <verse number="16" style="v"/>hii sunt murmuratores querellosi secundum desideria sua ambulantes et os illorum loquitur superba mirantes personas quaestus causa
    <verse number="17" style="v"/>vos autem carissimi memores estote verborum quae praedicta sunt ab apostolis Domini nostri Iesu Christi
    <verse number="18" style="v"/>quia dicebant vobis quoniam in novissimo tempore venient inlusores secundum sua desideria ambulantes impietatum
    <verse number="19" style="v"/>hii sunt qui segregant animales Spiritum non habentes
    <verse number="20" style="v"/>vos autem carissimi superaedificantes vosmet ipsos sanctissimae vestrae fidei in Spiritu Sancto orantes
    <verse number="21" style="v"/>ipsos vos in dilectione Dei servate
    <verse number="22" style="v"/>et hos quidem arguite iudicatos
    <verse number="23" style="v"/>illos vero salvate de igne rapientes aliis autem miseremini in timore odientes et eam quae carnalis est maculatam tunicam
    <verse number="24" style="v"/>ei autem qui potest vos conservare sine peccato et constituere ante conspectum gloriae suae inmaculatos in exultatione
    <verse number="25" style="v"/>soli Deo salvatori nostro per Iesum Christum Dominum nostrum gloria magnificentia imperium et potestas ante omne saeculum et nunc et in omnia saecula amen
  </para>
</usx>

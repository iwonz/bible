<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Epistula II ad Timotheum</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>Epistula II ad Timotheum</h1>
  <h2>Chapter 1</h2>
  <p class="verse" id="2Tim.1.1"><sup><a href="#2Tim.1.1" class="verse-number">1</a></sup> Paulus apostolus Christi Iesu per voluntatem Dei secundum promissionem vitae quae est in Christo Iesu</p>
  <p class="verse" id="2Tim.1.2"><sup><a href="#2Tim.1.2" class="verse-number">2</a></sup> Timotheo carissimo filio gratia misericordia pax a Deo Patre et Christo Iesu Domino nostro</p>
  <p class="verse" id="2Tim.1.3"><sup><a href="#2Tim.1.3" class="verse-number">3</a></sup> gratias ago Deo cui servio a progenitoribus in conscientia pura quam sine intermissione habeam tui memoriam in orationibus meis nocte ac die</p>
  <p class="verse" id="2Tim.1.4"><sup><a href="#2Tim.1.4" class="verse-number">4</a></sup> desiderans te videre memor lacrimarum tuarum ut gaudio implear</p>
  <p class="verse" id="2Tim.1.5"><sup><a href="#2Tim.1.5" class="verse-number">5</a></sup> recordationem accipiens eius fidei quae est in te non ficta quae et habitavit primum in avia tua Loide et matre tua Eunice certus sum autem quod et in te</p>
  <p class="verse" id="2Tim.1.6"><sup><a href="#2Tim.1.6" class="verse-number">6</a></sup> propter quam causam admoneo te ut resuscites gratiam Dei quae est in te per inpositionem manuum mearum</p>
  <p class="verse" id="2Tim.1.7"><sup><a href="#2Tim.1.7" class="verse-number">7</a></sup> non enim dedit nobis Deus spiritum timoris sed virtutis et dilectionis et sobrietatis</p>
  <p class="verse" id="2Tim.1.8"><sup><a href="#2Tim.1.8" class="verse-number">8</a></sup> noli itaque erubescere testimonium Domini nostri neque me vinctum eius sed conlabora evangelio secundum virtutem Dei</p>
  <p class="verse" id="2Tim.1.9"><sup><a href="#2Tim.1.9" class="verse-number">9</a></sup> qui nos liberavit et vocavit vocatione sancta non secundum opera nostra sed secundum propositum suum et gratiam quae data est nobis in Christo Iesu ante tempora saecularia</p>
  <p class="verse" id="2Tim.1.10"><sup><a href="#2Tim.1.10" class="verse-number">10</a></sup> manifestata est autem nunc per inluminationem salvatoris nostri Iesu Christi qui destruxit quidem mortem inluminavit autem vitam et incorruptionem per evangelium</p>
  <p class="verse" id="2Tim.1.11"><sup><a href="#2Tim.1.11" class="verse-number">11</a></sup> in quo positus sum ego praedicator et apostolus et magister gentium</p>
  <p class="verse" id="2Tim.1.12"><sup><a href="#2Tim.1.12" class="verse-number">12</a></sup> ob quam causam etiam haec patior sed non confundor scio enim cui credidi et certus sum quia potens est depositum meum servare in illum diem</p>
  <p class="verse" id="2Tim.1.13"><sup><a href="#2Tim.1.13" class="verse-number">13</a></sup> formam habe sanorum verborum quae a me audisti in fide et dilectione in Christo Iesu</p>
  <p class="verse" id="2Tim.1.14"><sup><a href="#2Tim.1.14" class="verse-number">14</a></sup> bonum depositum custodi per Spiritum Sanctum qui habitat in nobis</p>
  <p class="verse" id="2Tim.1.15"><sup><a href="#2Tim.1.15" class="verse-number">15</a></sup> scis hoc quod aversi sunt a me omnes qui in Asia sunt ex quibus est Phygelus et Hermogenes</p>
  <p class="verse" id="2Tim.1.16"><sup><a href="#2Tim.1.16" class="verse-number">16</a></sup> det misericordiam Dominus Onesifori domui quia saepe me refrigeravit et catenam meam non erubuit</p>
  <p class="verse" id="2Tim.1.17"><sup><a href="#2Tim.1.17" class="verse-number">17</a></sup> sed cum Romam venisset sollicite me quaesivit et invenit</p>
  <p class="verse" id="2Tim.1.18"><sup><a href="#2Tim.1.18" class="verse-number">18</a></sup> det illi Dominus invenire misericordiam a Domino in illa die et quanta Ephesi ministravit melius tu nosti</p>
  <h2>Chapter 2</h2>
  <p class="verse" id="2Tim.2.1"><sup><a href="#2Tim.2.1" class="verse-number">1</a></sup> tu ergo fili mi confortare in gratia quae est in Christo Iesu</p>
  <p class="verse" id="2Tim.2.2"><sup><a href="#2Tim.2.2" class="verse-number">2</a></sup> et quae audisti a me per multos testes haec commenda fidelibus hominibus qui idonei erunt et alios docere</p>
  <p class="verse" id="2Tim.2.3"><sup><a href="#2Tim.2.3" class="verse-number">3</a></sup> labora sicut bonus miles Christi Iesu</p>
  <p class="verse" id="2Tim.2.4"><sup><a href="#2Tim.2.4" class="verse-number">4</a></sup> nemo militans inplicat se negotiis saecularibus ut ei placeat cui se probavit</p>
  <p class="verse" id="2Tim.2.5"><sup><a href="#2Tim.2.5" class="verse-number">5</a></sup> nam et qui certat in agone non coronatur nisi legitime certaverit</p>
  <p class="verse" id="2Tim.2.6"><sup><a href="#2Tim.2.6" class="verse-number">6</a></sup> laborantem agricolam oportet primum de fructibus accipere</p>
  <p class="verse" id="2Tim.2.7"><sup><a href="#2Tim.2.7" class="verse-number">7</a></sup> intellege quae dico dabit enim tibi Dominus in omnibus intellectum</p>
  <p class="verse" id="2Tim.2.8"><sup><a href="#2Tim.2.8" class="verse-number">8</a></sup> memor esto Iesum Christum resurrexisse a mortuis ex semine David secundum evangelium meum</p>
  <p class="verse" id="2Tim.2.9"><sup><a href="#2Tim.2.9" class="verse-number">9</a></sup> in quo laboro usque ad vincula quasi male operans sed verbum Dei non est alligatum</p>
  <p class="verse" id="2Tim.2.10"><sup><a href="#2Tim.2.10" class="verse-number">10</a></sup> ideo omnia sustineo propter electos ut et ipsi salutem consequantur quae est in Christo Iesu cum gloria caelesti</p>
  <p class="verse" id="2Tim.2.11"><sup><a href="#2Tim.2.11" class="verse-number">11</a></sup> fidelis sermo nam si conmortui sumus et convivemus</p>
  <p class="verse" id="2Tim.2.12"><sup><a href="#2Tim.2.12" class="verse-number">12</a></sup> si sustinemus et conregnabimus si negabimus et ille negabit nos</p>
  <p class="verse" id="2Tim.2.13"><sup><a href="#2Tim.2.13" class="verse-number">13</a></sup> si non credimus ille fidelis manet negare se ipsum non potest</p>
  <p class="verse" id="2Tim.2.14"><sup><a href="#2Tim.2.14" class="verse-number">14</a></sup> haec commone testificans coram Domino noli verbis contendere in nihil utile ad subversionem audientium</p>
  <p class="verse" id="2Tim.2.15"><sup><a href="#2Tim.2.15" class="verse-number">15</a></sup> sollicite cura te ipsum probabilem exhibere Deo operarium inconfusibilem recte tractantem verbum veritatis</p>
  <p class="verse" id="2Tim.2.16"><sup><a href="#2Tim.2.16" class="verse-number">16</a></sup> profana autem inaniloquia devita multum enim proficient ad impietatem</p>
  <p class="verse" id="2Tim.2.17"><sup><a href="#2Tim.2.17" class="verse-number">17</a></sup> et sermo eorum ut cancer serpit ex quibus est Hymeneus et Philetus</p>
  <p class="verse" id="2Tim.2.18"><sup><a href="#2Tim.2.18" class="verse-number">18</a></sup> qui a veritate exciderunt dicentes resurrectionem iam factam et subvertunt quorundam fidem</p>
  <p class="verse" id="2Tim.2.19"><sup><a href="#2Tim.2.19" class="verse-number">19</a></sup> sed firmum fundamentum Dei stetit habens signaculum hoc cognovit Dominus qui sunt eius et discedat ab iniquitate omnis qui nominat nomen Domini</p>
  <p class="verse" id="2Tim.2.20"><sup><a href="#2Tim.2.20" class="verse-number">20</a></sup> in magna autem domo non solum sunt vasa aurea et argentea sed et lignea et fictilia et quaedam quidem in honorem quaedam autem in contumeliam</p>
  <p class="verse" id="2Tim.2.21"><sup><a href="#2Tim.2.21" class="verse-number">21</a></sup> si quis ergo emundaverit se ab istis erit vas in honorem sanctificatum et utile Domino ad omne opus bonum paratum</p>
  <p class="verse" id="2Tim.2.22"><sup><a href="#2Tim.2.22" class="verse-number">22</a></sup> iuvenilia autem desideria fuge sectare vero iustitiam fidem caritatem pacem cum his qui invocant Dominum de corde puro</p>
  <p class="verse" id="2Tim.2.23"><sup><a href="#2Tim.2.23" class="verse-number">23</a></sup> stultas autem et sine disciplina quaestiones devita sciens quia generant lites</p>
  <p class="verse" id="2Tim.2.24"><sup><a href="#2Tim.2.24" class="verse-number">24</a></sup> servum autem Domini non oportet litigare sed mansuetum esse ad omnes docibilem patientem</p>
  <p class="verse" id="2Tim.2.25"><sup><a href="#2Tim.2.25" class="verse-number">25</a></sup> cum modestia corripientem eos qui resistunt nequando det illis Deus paenitentiam ad cognoscendam veritatem</p>
  <p class="verse" id="2Tim.2.26"><sup><a href="#2Tim.2.26" class="verse-number">26</a></sup> et resipiscant a diaboli laqueis a quo capti tenentur ad ipsius voluntatem</p>
  <h2>Chapter 3</h2>
  <p class="verse" id="2Tim.3.1"><sup><a href="#2Tim.3.1" class="verse-number">1</a></sup> hoc autem scito quod in novissimis diebus instabunt tempora periculosa</p>
  <p class="verse" id="2Tim.3.2"><sup><a href="#2Tim.3.2" class="verse-number">2</a></sup> et erunt homines se ipsos amantes cupidi elati superbi blasphemi parentibus inoboedientes ingrati scelesti</p>
  <p class="verse" id="2Tim.3.3"><sup><a href="#2Tim.3.3" class="verse-number">3</a></sup> sine affectione sine pace criminatores incontinentes inmites sine benignitate</p>
  <p class="verse" id="2Tim.3.4"><sup><a href="#2Tim.3.4" class="verse-number">4</a></sup> proditores protervi tumidi voluptatium amatores magis quam Dei</p>
  <p class="verse" id="2Tim.3.5"><sup><a href="#2Tim.3.5" class="verse-number">5</a></sup> habentes speciem quidem pietatis virtutem autem eius abnegantes et hos devita</p>
  <p class="verse" id="2Tim.3.6"><sup><a href="#2Tim.3.6" class="verse-number">6</a></sup> ex his enim sunt qui penetrant domos et captivas ducunt mulierculas oneratas peccatis quae ducuntur variis desideriis</p>
  <p class="verse" id="2Tim.3.7"><sup><a href="#2Tim.3.7" class="verse-number">7</a></sup> semper discentes et numquam ad scientiam veritatis pervenientes</p>
  <p class="verse" id="2Tim.3.8"><sup><a href="#2Tim.3.8" class="verse-number">8</a></sup> quemadmodum autem Iannes et Mambres restiterunt Mosi ita et hii resistunt veritati homines corrupti mente reprobi circa fidem</p>
  <p class="verse" id="2Tim.3.9"><sup><a href="#2Tim.3.9" class="verse-number">9</a></sup> sed ultra non proficient insipientia enim eorum manifesta erit omnibus sicut et illorum fuit</p>
  <p class="verse" id="2Tim.3.10"><sup><a href="#2Tim.3.10" class="verse-number">10</a></sup> tu autem adsecutus es meam doctrinam institutionem propositum fidem longanimitatem dilectionem patientiam</p>
  <p class="verse" id="2Tim.3.11"><sup><a href="#2Tim.3.11" class="verse-number">11</a></sup> persecutiones passiones qualia mihi facta sunt Antiochiae Iconii Lystris quales persecutiones sustinui et ex omnibus me eripuit Dominus</p>
  <p class="verse" id="2Tim.3.12"><sup><a href="#2Tim.3.12" class="verse-number">12</a></sup> et omnes qui volunt pie vivere in Christo Iesu persecutionem patientur</p>
  <p class="verse" id="2Tim.3.13"><sup><a href="#2Tim.3.13" class="verse-number">13</a></sup> mali autem homines et seductores proficient in peius errantes et in errorem mittentes</p>
  <p class="verse" id="2Tim.3.14"><sup><a href="#2Tim.3.14" class="verse-number">14</a></sup> tu vero permane in his quae didicisti et credita sunt tibi sciens a quo didiceris</p>
  <p class="verse" id="2Tim.3.15"><sup><a href="#2Tim.3.15" class="verse-number">15</a></sup> et quia ab infantia sacras litteras nosti quae te possint instruere ad salutem per fidem quae est in Christo Iesu</p>
  <p class="verse" id="2Tim.3.16"><sup><a href="#2Tim.3.16" class="verse-number">16</a></sup> omnis scriptura divinitus inspirata et utilis ad docendum ad arguendum ad corrigendum ad erudiendum in iustitia</p>
  <p class="verse" id="2Tim.3.17"><sup><a href="#2Tim.3.17" class="verse-number">17</a></sup> ut perfectus sit homo Dei ad omne opus bonum instructus</p>
  <h2>Chapter 4</h2>
  <p class="verse" id="2Tim.4.1"><sup><a href="#2Tim.4.1" class="verse-number">1</a></sup> testificor coram Deo et Christo Iesu qui iudicaturus est vivos ac mortuos et adventum ipsius et regnum eius</p>
  <p class="verse" id="2Tim.4.2"><sup><a href="#2Tim.4.2" class="verse-number">2</a></sup> praedica verbum insta oportune inportune argue obsecra increpa in omni patientia et doctrina</p>
  <p class="verse" id="2Tim.4.3"><sup><a href="#2Tim.4.3" class="verse-number">3</a></sup> erit enim tempus cum sanam doctrinam non sustinebunt sed ad sua desideria coacervabunt sibi magistros prurientes auribus</p>
  <p class="verse" id="2Tim.4.4"><sup><a href="#2Tim.4.4" class="verse-number">4</a></sup> et a veritate quidem auditum avertent ad fabulas autem convertentur</p>
  <p class="verse" id="2Tim.4.5"><sup><a href="#2Tim.4.5" class="verse-number">5</a></sup> tu vero vigila in omnibus labora opus fac evangelistae ministerium tuum imple</p>
  <p class="verse" id="2Tim.4.6"><sup><a href="#2Tim.4.6" class="verse-number">6</a></sup> ego enim iam delibor et tempus meae resolutionis instat</p>
  <p class="verse" id="2Tim.4.7"><sup><a href="#2Tim.4.7" class="verse-number">7</a></sup> bonum certamen certavi cursum consummavi fidem servavi</p>
  <p class="verse" id="2Tim.4.8"><sup><a href="#2Tim.4.8" class="verse-number">8</a></sup> in reliquo reposita est mihi iustitiae corona quam reddet mihi Dominus in illa die iustus iudex non solum autem mihi sed et his qui diligunt adventum eius</p>
  <p class="verse" id="2Tim.4.9"><sup><a href="#2Tim.4.9" class="verse-number">9</a></sup> festina venire ad me cito</p>
  <p class="verse" id="2Tim.4.10"><sup><a href="#2Tim.4.10" class="verse-number">10</a></sup> Demas enim me dereliquit diligens hoc saeculum et abiit Thessalonicam Crescens in Galliam Titus in Dalmatiam</p>
  <p class="verse" id="2Tim.4.11"><sup><a href="#2Tim.4.11" class="verse-number">11</a></sup> Lucas est mecum solus Marcum adsume et adduc tecum est enim mihi utilis in ministerium</p>
  <p class="verse" id="2Tim.4.12"><sup><a href="#2Tim.4.12" class="verse-number">12</a></sup> Tychicum autem misi Ephesum</p>
  <p class="verse" id="2Tim.4.13"><sup><a href="#2Tim.4.13" class="verse-number">13</a></sup> paenulam quam reliqui Troade apud Carpum veniens adfers et libros maxime autem membranas</p>
  <p class="verse" id="2Tim.4.14"><sup><a href="#2Tim.4.14" class="verse-number">14</a></sup> Alexander aerarius multa mala mihi ostendit reddat ei Dominus secundum opera eius</p>
  <p class="verse" id="2Tim.4.15"><sup><a href="#2Tim.4.15" class="verse-number">15</a></sup> quem et tu devita valde enim restitit verbis nostris</p>
  <p class="verse" id="2Tim.4.16"><sup><a href="#2Tim.4.16" class="verse-number">16</a></sup> in prima mea defensione nemo mihi adfuit sed omnes me dereliquerunt non illis reputetur</p>
  <p class="verse" id="2Tim.4.17"><sup><a href="#2Tim.4.17" class="verse-number">17</a></sup> Dominus autem mihi adstitit et confortavit me ut per me praedicatio impleatur et audiant omnes gentes et liberatus sum de ore leonis</p>
  <p class="verse" id="2Tim.4.18"><sup><a href="#2Tim.4.18" class="verse-number">18</a></sup> liberabit me Dominus ab omni opere malo et salvum faciet in regnum suum caeleste cui gloria in saecula saeculorum amen</p>
  <p class="verse" id="2Tim.4.19"><sup><a href="#2Tim.4.19" class="verse-number">19</a></sup> saluta Priscam et Aquilam et Onesifori domum</p>
  <p class="verse" id="2Tim.4.20"><sup><a href="#2Tim.4.20" class="verse-number">20</a></sup> Erastus remansit Corinthi Trophimum autem reliqui infirmum Mileti</p>
  <p class="verse" id="2Tim.4.21"><sup><a href="#2Tim.4.21" class="verse-number">21</a></sup> festina ante hiemem venire salutat te Eubulus et Pudens et Linus et Claudia et fratres omnes</p>
  <p class="verse" id="2Tim.4.22"><sup><a href="#2Tim.4.22" class="verse-number">22</a></sup> Dominus Iesus cum spiritu tuo gratia nobiscum amen</p>
</body>
</html>

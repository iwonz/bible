<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Epistula II Ioannis</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>Epistula II Ioannis</h1>
  <h2>Chapter 1</h2>
  <p class="verse" id="2John.1.1"><sup><a href="#2John.1.1" class="verse-number">1</a></sup> senior electae dominae et natis eius quos ego diligo in veritate et non ego solus sed et omnes qui cognoverunt veritatem</p>
  <p class="verse" id="2John.1.2"><sup><a href="#2John.1.2" class="verse-number">2</a></sup> propter veritatem quae permanet in nobis et nobiscum erit in aeternum</p>
  <p class="verse" id="2John.1.3"><sup><a href="#2John.1.3" class="verse-number">3</a></sup> sit nobiscum gratia misericordia pax a Deo Patre et a Christo Iesu Filio Patris in veritate et caritate</p>
  <p class="verse" id="2John.1.4"><sup><a href="#2John.1.4" class="verse-number">4</a></sup> gavisus sum valde quoniam inveni de filiis tuis ambulantes in veritate sicut mandatum accepimus a Patre</p>
  <p class="verse" id="2John.1.5"><sup><a href="#2John.1.5" class="verse-number">5</a></sup> et nunc rogo te domina non tamquam mandatum novum scribens tibi sed quod habuimus ab initio ut diligamus alterutrum</p>
  <p class="verse" id="2John.1.6"><sup><a href="#2John.1.6" class="verse-number">6</a></sup> et haec est caritas ut ambulemus secundum mandata eius hoc mandatum est ut quemadmodum audistis ab initio in eo ambuletis</p>
  <p class="verse" id="2John.1.7"><sup><a href="#2John.1.7" class="verse-number">7</a></sup> quoniam multi seductores exierunt in mundum qui non confitentur Iesum Christum venientem in carne hic est seductor et antichristus</p>
  <p class="verse" id="2John.1.8"><sup><a href="#2John.1.8" class="verse-number">8</a></sup> videte vosmet ipsos ne perdatis quae operati estis sed ut mercedem plenam accipiatis</p>
  <p class="verse" id="2John.1.9"><sup><a href="#2John.1.9" class="verse-number">9</a></sup> omnis qui praecedit et non manet in doctrina Christi Deum non habet qui permanet in doctrina hic et Filium et Patrem habet</p>
  <p class="verse" id="2John.1.10"><sup><a href="#2John.1.10" class="verse-number">10</a></sup> si quis venit ad vos et hanc doctrinam non adfert nolite recipere eum in domum nec have ei dixeritis</p>
  <p class="verse" id="2John.1.11"><sup><a href="#2John.1.11" class="verse-number">11</a></sup> qui enim dicit illi have communicat operibus illius malignis</p>
  <p class="verse" id="2John.1.12"><sup><a href="#2John.1.12" class="verse-number">12</a></sup> plura habens vobis scribere nolui per cartam et atramentum spero enim me futurum apud vos et os ad os loqui ut gaudium vestrum plenum sit</p>
  <p class="verse" id="2John.1.13"><sup><a href="#2John.1.13" class="verse-number">13</a></sup> salutant te filii sororis tuae electae</p>
</body>
</html>

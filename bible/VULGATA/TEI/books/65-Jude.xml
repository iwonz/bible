<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader/>
  <text>
    <body>
      <div type="book" n="Jude">
        <div type="chapter" n="1">
          <ab n="1">Iudas Iesu Christi servus frater autem Iacobi his qui in Deo Patre dilectis et Iesu Christo conservatis vocatis</ab>
          <ab n="2">misericordia vobis et pax et caritas adimpleatur</ab>
          <ab n="3">carissimi omnem sollicitudinem faciens scribendi vobis de communi vestra salute necesse habui scribere vobis deprecans supercertari semel traditae sanctis fidei</ab>
          <ab n="4">subintroierunt enim quidam homines qui olim praescripti sunt in hoc iudicium impii Dei nostri gratiam transferentes in luxuriam et solum Dominatorem et Dominum nostrum Iesum Christum negantes</ab>
          <ab n="5">commonere autem vos volo scientes semel omnia quoniam Iesus populum de terra Aegypti salvans secundo eos qui non crediderunt perdidit</ab>
          <ab n="6">angelos vero qui non servaverunt suum principatum sed dereliquerunt suum domicilium in iudicium magni diei vinculis aeternis sub caligine reservavit</ab>
          <ab n="7">sicut Sodoma et Gomorra et finitimae civitates simili modo exfornicatae et abeuntes post carnem alteram factae sunt exemplum ignis aeterni poenam sustinentes</ab>
          <ab n="8">similiter et hii carnem quidem maculant dominationem autem spernunt maiestates autem blasphemant</ab>
          <ab n="9">cum Michahel archangelus cum diabolo disputans altercaretur de Mosi corpore non est ausus iudicium inferre blasphemiae sed dixit imperet tibi Dominus</ab>
          <ab n="10">hii autem quaecumque quidem ignorant blasphemant quaecumque autem naturaliter tamquam muta animalia norunt in his corrumpuntur</ab>
          <ab n="11">vae illis quia via Cain abierunt et errore Balaam mercede effusi sunt et contradictione Core perierunt</ab>
          <ab n="12">hii sunt in epulis suis maculae convivantes sine timore semet ipsos pascentes nubes sine aqua quae a ventis circumferuntur arbores autumnales infructuosae bis mortuae eradicatae</ab>
          <ab n="13">fluctus feri maris despumantes suas confusiones sidera errantia quibus procella tenebrarum in aeternum servata est</ab>
          <ab n="14">prophetavit autem et his septimus ab Adam Enoc dicens ecce venit Dominus in sanctis milibus suis</ab>
          <ab n="15">facere iudicium contra omnes et arguere omnes impios de omnibus operibus impietatis eorum quibus impie egerunt et de omnibus duris quae locuti sunt contra eum peccatores impii</ab>
          <ab n="16">hii sunt murmuratores querellosi secundum desideria sua ambulantes et os illorum loquitur superba mirantes personas quaestus causa</ab>
          <ab n="17">vos autem carissimi memores estote verborum quae praedicta sunt ab apostolis Domini nostri Iesu Christi</ab>
          <ab n="18">quia dicebant vobis quoniam in novissimo tempore venient inlusores secundum sua desideria ambulantes impietatum</ab>
          <ab n="19">hii sunt qui segregant animales Spiritum non habentes</ab>
          <ab n="20">vos autem carissimi superaedificantes vosmet ipsos sanctissimae vestrae fidei in Spiritu Sancto orantes</ab>
          <ab n="21">ipsos vos in dilectione Dei servate</ab>
          <ab n="22">et hos quidem arguite iudicatos</ab>
          <ab n="23">illos vero salvate de igne rapientes aliis autem miseremini in timore odientes et eam quae carnalis est maculatam tunicam</ab>
          <ab n="24">ei autem qui potest vos conservare sine peccato et constituere ante conspectum gloriae suae inmaculatos in exultatione</ab>
          <ab n="25">soli Deo salvatori nostro per Iesum Christum Dominum nostrum gloria magnificentia imperium et potestas ante omne saeculum et nunc et in omnia saecula amen</ab>
        </div>
      </div>
    </body>
  </text>
</TEI>

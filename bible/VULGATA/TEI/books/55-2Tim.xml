<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader/>
  <text>
    <body>
      <div type="book" n="2Tim">
        <div type="chapter" n="1">
          <ab n="1">Paulus apostolus Christi Iesu per voluntatem Dei secundum promissionem vitae quae est in Christo Iesu</ab>
          <ab n="2">Timotheo carissimo filio gratia misericordia pax a Deo Patre et Christo Iesu Domino nostro</ab>
          <ab n="3">gratias ago Deo cui servio a progenitoribus in conscientia pura quam sine intermissione habeam tui memoriam in orationibus meis nocte ac die</ab>
          <ab n="4">desiderans te videre memor lacrimarum tuarum ut gaudio implear</ab>
          <ab n="5">recordationem accipiens eius fidei quae est in te non ficta quae et habitavit primum in avia tua Loide et matre tua Eunice certus sum autem quod et in te</ab>
          <ab n="6">propter quam causam admoneo te ut resuscites gratiam Dei quae est in te per inpositionem manuum mearum</ab>
          <ab n="7">non enim dedit nobis Deus spiritum timoris sed virtutis et dilectionis et sobrietatis</ab>
          <ab n="8">noli itaque erubescere testimonium Domini nostri neque me vinctum eius sed conlabora evangelio secundum virtutem Dei</ab>
          <ab n="9">qui nos liberavit et vocavit vocatione sancta non secundum opera nostra sed secundum propositum suum et gratiam quae data est nobis in Christo Iesu ante tempora saecularia</ab>
          <ab n="10">manifestata est autem nunc per inluminationem salvatoris nostri Iesu Christi qui destruxit quidem mortem inluminavit autem vitam et incorruptionem per evangelium</ab>
          <ab n="11">in quo positus sum ego praedicator et apostolus et magister gentium</ab>
          <ab n="12">ob quam causam etiam haec patior sed non confundor scio enim cui credidi et certus sum quia potens est depositum meum servare in illum diem</ab>
          <ab n="13">formam habe sanorum verborum quae a me audisti in fide et dilectione in Christo Iesu</ab>
          <ab n="14">bonum depositum custodi per Spiritum Sanctum qui habitat in nobis</ab>
          <ab n="15">scis hoc quod aversi sunt a me omnes qui in Asia sunt ex quibus est Phygelus et Hermogenes</ab>
          <ab n="16">det misericordiam Dominus Onesifori domui quia saepe me refrigeravit et catenam meam non erubuit</ab>
          <ab n="17">sed cum Romam venisset sollicite me quaesivit et invenit</ab>
          <ab n="18">det illi Dominus invenire misericordiam a Domino in illa die et quanta Ephesi ministravit melius tu nosti</ab>
        </div>
        <div type="chapter" n="2">
          <ab n="1">tu ergo fili mi confortare in gratia quae est in Christo Iesu</ab>
          <ab n="2">et quae audisti a me per multos testes haec commenda fidelibus hominibus qui idonei erunt et alios docere</ab>
          <ab n="3">labora sicut bonus miles Christi Iesu</ab>
          <ab n="4">nemo militans inplicat se negotiis saecularibus ut ei placeat cui se probavit</ab>
          <ab n="5">nam et qui certat in agone non coronatur nisi legitime certaverit</ab>
          <ab n="6">laborantem agricolam oportet primum de fructibus accipere</ab>
          <ab n="7">intellege quae dico dabit enim tibi Dominus in omnibus intellectum</ab>
          <ab n="8">memor esto Iesum Christum resurrexisse a mortuis ex semine David secundum evangelium meum</ab>
          <ab n="9">in quo laboro usque ad vincula quasi male operans sed verbum Dei non est alligatum</ab>
          <ab n="10">ideo omnia sustineo propter electos ut et ipsi salutem consequantur quae est in Christo Iesu cum gloria caelesti</ab>
          <ab n="11">fidelis sermo nam si conmortui sumus et convivemus</ab>
          <ab n="12">si sustinemus et conregnabimus si negabimus et ille negabit nos</ab>
          <ab n="13">si non credimus ille fidelis manet negare se ipsum non potest</ab>
          <ab n="14">haec commone testificans coram Domino noli verbis contendere in nihil utile ad subversionem audientium</ab>
          <ab n="15">sollicite cura te ipsum probabilem exhibere Deo operarium inconfusibilem recte tractantem verbum veritatis</ab>
          <ab n="16">profana autem inaniloquia devita multum enim proficient ad impietatem</ab>
          <ab n="17">et sermo eorum ut cancer serpit ex quibus est Hymeneus et Philetus</ab>
          <ab n="18">qui a veritate exciderunt dicentes resurrectionem iam factam et subvertunt quorundam fidem</ab>
          <ab n="19">sed firmum fundamentum Dei stetit habens signaculum hoc cognovit Dominus qui sunt eius et discedat ab iniquitate omnis qui nominat nomen Domini</ab>
          <ab n="20">in magna autem domo non solum sunt vasa aurea et argentea sed et lignea et fictilia et quaedam quidem in honorem quaedam autem in contumeliam</ab>
          <ab n="21">si quis ergo emundaverit se ab istis erit vas in honorem sanctificatum et utile Domino ad omne opus bonum paratum</ab>
          <ab n="22">iuvenilia autem desideria fuge sectare vero iustitiam fidem caritatem pacem cum his qui invocant Dominum de corde puro</ab>
          <ab n="23">stultas autem et sine disciplina quaestiones devita sciens quia generant lites</ab>
          <ab n="24">servum autem Domini non oportet litigare sed mansuetum esse ad omnes docibilem patientem</ab>
          <ab n="25">cum modestia corripientem eos qui resistunt nequando det illis Deus paenitentiam ad cognoscendam veritatem</ab>
          <ab n="26">et resipiscant a diaboli laqueis a quo capti tenentur ad ipsius voluntatem</ab>
        </div>
        <div type="chapter" n="3">
          <ab n="1">hoc autem scito quod in novissimis diebus instabunt tempora periculosa</ab>
          <ab n="2">et erunt homines se ipsos amantes cupidi elati superbi blasphemi parentibus inoboedientes ingrati scelesti</ab>
          <ab n="3">sine affectione sine pace criminatores incontinentes inmites sine benignitate</ab>
          <ab n="4">proditores protervi tumidi voluptatium amatores magis quam Dei</ab>
          <ab n="5">habentes speciem quidem pietatis virtutem autem eius abnegantes et hos devita</ab>
          <ab n="6">ex his enim sunt qui penetrant domos et captivas ducunt mulierculas oneratas peccatis quae ducuntur variis desideriis</ab>
          <ab n="7">semper discentes et numquam ad scientiam veritatis pervenientes</ab>
          <ab n="8">quemadmodum autem Iannes et Mambres restiterunt Mosi ita et hii resistunt veritati homines corrupti mente reprobi circa fidem</ab>
          <ab n="9">sed ultra non proficient insipientia enim eorum manifesta erit omnibus sicut et illorum fuit</ab>
          <ab n="10">tu autem adsecutus es meam doctrinam institutionem propositum fidem longanimitatem dilectionem patientiam</ab>
          <ab n="11">persecutiones passiones qualia mihi facta sunt Antiochiae Iconii Lystris quales persecutiones sustinui et ex omnibus me eripuit Dominus</ab>
          <ab n="12">et omnes qui volunt pie vivere in Christo Iesu persecutionem patientur</ab>
          <ab n="13">mali autem homines et seductores proficient in peius errantes et in errorem mittentes</ab>
          <ab n="14">tu vero permane in his quae didicisti et credita sunt tibi sciens a quo didiceris</ab>
          <ab n="15">et quia ab infantia sacras litteras nosti quae te possint instruere ad salutem per fidem quae est in Christo Iesu</ab>
          <ab n="16">omnis scriptura divinitus inspirata et utilis ad docendum ad arguendum ad corrigendum ad erudiendum in iustitia</ab>
          <ab n="17">ut perfectus sit homo Dei ad omne opus bonum instructus</ab>
        </div>
        <div type="chapter" n="4">
          <ab n="1">testificor coram Deo et Christo Iesu qui iudicaturus est vivos ac mortuos et adventum ipsius et regnum eius</ab>
          <ab n="2">praedica verbum insta oportune inportune argue obsecra increpa in omni patientia et doctrina</ab>
          <ab n="3">erit enim tempus cum sanam doctrinam non sustinebunt sed ad sua desideria coacervabunt sibi magistros prurientes auribus</ab>
          <ab n="4">et a veritate quidem auditum avertent ad fabulas autem convertentur</ab>
          <ab n="5">tu vero vigila in omnibus labora opus fac evangelistae ministerium tuum imple</ab>
          <ab n="6">ego enim iam delibor et tempus meae resolutionis instat</ab>
          <ab n="7">bonum certamen certavi cursum consummavi fidem servavi</ab>
          <ab n="8">in reliquo reposita est mihi iustitiae corona quam reddet mihi Dominus in illa die iustus iudex non solum autem mihi sed et his qui diligunt adventum eius</ab>
          <ab n="9">festina venire ad me cito</ab>
          <ab n="10">Demas enim me dereliquit diligens hoc saeculum et abiit Thessalonicam Crescens in Galliam Titus in Dalmatiam</ab>
          <ab n="11">Lucas est mecum solus Marcum adsume et adduc tecum est enim mihi utilis in ministerium</ab>
          <ab n="12">Tychicum autem misi Ephesum</ab>
          <ab n="13">paenulam quam reliqui Troade apud Carpum veniens adfers et libros maxime autem membranas</ab>
          <ab n="14">Alexander aerarius multa mala mihi ostendit reddat ei Dominus secundum opera eius</ab>
          <ab n="15">quem et tu devita valde enim restitit verbis nostris</ab>
          <ab n="16">in prima mea defensione nemo mihi adfuit sed omnes me dereliquerunt non illis reputetur</ab>
          <ab n="17">Dominus autem mihi adstitit et confortavit me ut per me praedicatio impleatur et audiant omnes gentes et liberatus sum de ore leonis</ab>
          <ab n="18">liberabit me Dominus ab omni opere malo et salvum faciet in regnum suum caeleste cui gloria in saecula saeculorum amen</ab>
          <ab n="19">saluta Priscam et Aquilam et Onesifori domum</ab>
          <ab n="20">Erastus remansit Corinthi Trophimum autem reliqui infirmum Mileti</ab>
          <ab n="21">festina ante hiemem venire salutat te Eubulus et Pudens et Linus et Claudia et fratres omnes</ab>
          <ab n="22">Dominus Iesus cum spiritu tuo gratia nobiscum amen</ab>
        </div>
      </div>
    </body>
  </text>
</TEI>

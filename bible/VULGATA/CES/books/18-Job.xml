<?xml version="1.0" encoding="UTF-8"?>
<cesDoc>
  <cesHeader/>
  <text>
    <body>
      <div type="book" n="Job">
        <div type="chapter" n="1">
          <seg type="verse" n="1">vir erat in terra Hus nomine Iob et erat vir ille simplex et rectus ac timens Deum et recedens a malo</seg>
          <seg type="verse" n="2">natique sunt ei septem filii et tres filiae</seg>
          <seg type="verse" n="3">et fuit possessio eius septem milia ovium et tria milia camelorum quingenta quoque iuga boum et quingentae asinae ac familia multa nimis eratque vir ille magnus inter omnes Orientales</seg>
          <seg type="verse" n="4">et ibant filii eius et faciebant convivium per domos unusquisque in die suo et mittentes vocabant tres sorores suas ut comederent et biberent cum eis</seg>
          <seg type="verse" n="5">cumque in orbem transissent dies convivii mittebat ad eos Iob et sanctificabat illos consurgensque diluculo offerebat holocausta per singulos dicebat enim ne forte peccaverint filii mei et benedixerint Deo in cordibus suis sic faciebat Iob cunctis diebus</seg>
          <seg type="verse" n="6">quadam autem die cum venissent filii Dei ut adsisterent coram Domino adfuit inter eos etiam Satan</seg>
          <seg type="verse" n="7">cui dixit Dominus unde venis qui respondens ait circuivi terram et perambulavi eam</seg>
          <seg type="verse" n="8">dixitque Dominus ad eum numquid considerasti servum meum Iob quod non sit ei similis in terra homo simplex et rectus et timens Deum ac recedens a malo</seg>
          <seg type="verse" n="9">cui respondens Satan ait numquid frustra timet Iob Deum</seg>
          <seg type="verse" n="10">nonne tu vallasti eum ac domum eius universamque substantiam per circuitum operibus manuum eius benedixisti et possessio illius crevit in terra</seg>
          <seg type="verse" n="11">sed extende paululum manum tuam et tange cuncta quae possidet nisi in facie tua benedixerit tibi</seg>
          <seg type="verse" n="12">dixit ergo Dominus ad Satan ecce universa quae habet in manu tua sunt tantum in eum ne extendas manum tuam egressusque est Satan a facie Domini</seg>
          <seg type="verse" n="13">cum autem quadam die filii et filiae eius comederent et biberent vinum in domo fratris sui primogeniti</seg>
          <seg type="verse" n="14">nuntius venit ad Iob qui diceret boves arabant et asinae pascebantur iuxta eos</seg>
          <seg type="verse" n="15">et inruerunt Sabei tuleruntque omnia et pueros percusserunt gladio et evasi ego solus ut nuntiarem tibi</seg>
          <seg type="verse" n="16">cumque adhuc ille loqueretur venit alter et dixit ignis Dei cecidit e caelo et tactas oves puerosque consumpsit et effugi ego solus ut nuntiarem tibi</seg>
          <seg type="verse" n="17">sed et illo adhuc loquente venit alius et dixit Chaldei fecerunt tres turmas et invaserunt camelos et tulerunt eos necnon et pueros percusserunt gladio et ego fugi solus ut nuntiarem tibi</seg>
          <seg type="verse" n="18">loquebatur ille et ecce alius intravit et dixit filiis tuis et filiabus vescentibus et bibentibus vinum in domo fratris sui primogeniti</seg>
          <seg type="verse" n="19">repente ventus vehemens inruit a regione deserti et concussit quattuor angulos domus quae corruens oppressit liberos tuos et mortui sunt et effugi ego solus ut nuntiarem tibi</seg>
          <seg type="verse" n="20">tunc surrexit Iob et scidit tunicam suam et tonso capite corruens in terram adoravit</seg>
          <seg type="verse" n="21">et dixit nudus egressus sum de utero matris meae et nudus revertar illuc Dominus dedit Dominus abstulit sit nomen Domini benedictum</seg>
          <seg type="verse" n="22">in omnibus his non peccavit Iob neque stultum quid contra Deum locutus est</seg>
        </div>
        <div type="chapter" n="2">
          <seg type="verse" n="1">factum est autem cum quadam die venissent filii Dei et starent coram Domino venisset quoque Satan inter eos et staret in conspectu eius</seg>
          <seg type="verse" n="2">ut diceret Dominus ad Satan unde venis qui respondens ait circuivi terram et perambulavi eam</seg>
          <seg type="verse" n="3">et dixit Dominus ad Satan numquid considerasti servum meum Iob quod non sit ei similis in terra vir simplex et rectus timens Deum ac recedens a malo et adhuc retinens innocentiam tu autem commovisti me adversus eum ut adfligerem illum frustra</seg>
          <seg type="verse" n="4">cui respondens Satan ait pellem pro pelle et cuncta quae habet homo dabit pro anima sua</seg>
          <seg type="verse" n="5">alioquin mitte manum tuam et tange os eius et carnem et tunc videbis quod in facie benedicat tibi</seg>
          <seg type="verse" n="6">dixit ergo Dominus ad Satan ecce in manu tua est verumtamen animam illius serva</seg>
          <seg type="verse" n="7">egressus igitur Satan a facie Domini percussit Iob ulcere pessimo a planta pedis usque ad verticem eius</seg>
          <seg type="verse" n="8">qui testa saniem deradebat sedens in sterquilinio</seg>
          <seg type="verse" n="9">dixit autem illi uxor sua adhuc tu permanes in simplicitate tua benedic Deo et morere</seg>
          <seg type="verse" n="10">qui ait ad illam quasi una de stultis locuta es si bona suscepimus de manu Domini quare mala non suscipiamus in omnibus his non peccavit Iob labiis suis</seg>
          <seg type="verse" n="11">igitur audientes tres amici Iob omne malum quod accidisset ei venerunt singuli de loco suo Eliphaz Themanites et Baldad Suites et Sophar Naamathites condixerant enim ut pariter venientes visitarent eum et consolarentur</seg>
          <seg type="verse" n="12">cumque levassent procul oculos suos non cognoverunt eum et exclamantes ploraverunt scissisque vestibus sparserunt pulverem super caput suum in caelum</seg>
          <seg type="verse" n="13">et sederunt cum eo in terram septem diebus et septem noctibus et nemo loquebatur ei verbum videbant enim dolorem esse vehementem</seg>
        </div>
        <div type="chapter" n="3">
          <seg type="verse" n="1">post haec aperuit Iob os suum et maledixit diei suo</seg>
          <seg type="verse" n="2">et locutus est</seg>
          <seg type="verse" n="3">pereat dies in qua natus sum et nox in qua dictum est conceptus est homo</seg>
          <seg type="verse" n="4">dies ille vertatur in tenebras non requirat eum Deus desuper et non inlustret lumine</seg>
          <seg type="verse" n="5">obscurent eum tenebrae et umbra mortis occupet eum caligo et involvatur amaritudine</seg>
          <seg type="verse" n="6">noctem illam tenebrosus turbo possideat non conputetur in diebus anni nec numeretur in mensibus</seg>
          <seg type="verse" n="7">sit nox illa solitaria nec laude digna</seg>
          <seg type="verse" n="8">maledicant ei qui maledicunt diei qui parati sunt suscitare Leviathan</seg>
          <seg type="verse" n="9">obtenebrentur stellae caligine eius expectet lucem et non videat nec ortum surgentis aurorae</seg>
          <seg type="verse" n="10">quia non conclusit ostia ventris qui portavit me nec abstulit mala ab oculis meis</seg>
          <seg type="verse" n="11">quare non in vulva mortuus sum egressus ex utero non statim perii</seg>
          <seg type="verse" n="12">quare exceptus genibus cur lactatus uberibus</seg>
          <seg type="verse" n="13">nunc enim dormiens silerem et somno meo requiescerem</seg>
          <seg type="verse" n="14">cum regibus et consulibus terrae qui aedificant sibi solitudines</seg>
          <seg type="verse" n="15">aut cum principibus qui possident aurum et replent domos suas argento</seg>
          <seg type="verse" n="16">aut sicut abortivum absconditum non subsisterem vel qui concepti non viderunt lucem</seg>
          <seg type="verse" n="17">ibi impii cessaverunt a tumultu et ibi requieverunt fessi robore</seg>
          <seg type="verse" n="18">et quondam vincti pariter sine molestia non audierunt vocem exactoris</seg>
          <seg type="verse" n="19">parvus et magnus ibi sunt et servus liber a domino suo</seg>
          <seg type="verse" n="20">quare data est misero lux et vita his qui in amaritudine animae sunt</seg>
          <seg type="verse" n="21">qui expectant mortem et non venit quasi effodientes thesaurum</seg>
          <seg type="verse" n="22">gaudentque vehementer cum invenerint sepulchrum</seg>
          <seg type="verse" n="23">viro cuius abscondita est via et circumdedit eum Deus tenebris</seg>
          <seg type="verse" n="24">antequam comedam suspiro et quasi inundantes aquae sic rugitus meus</seg>
          <seg type="verse" n="25">quia timor quem timebam evenit mihi et quod verebar accidit</seg>
          <seg type="verse" n="26">nonne dissimulavi nonne silui nonne quievi et venit super me indignatio</seg>
        </div>
        <div type="chapter" n="4">
          <seg type="verse" n="1">respondens autem Eliphaz Themanites dixit</seg>
          <seg type="verse" n="2">si coeperimus loqui tibi forsitan moleste accipias sed conceptum sermonem tenere quis possit</seg>
          <seg type="verse" n="3">ecce docuisti multos et manus lassas roborasti</seg>
          <seg type="verse" n="4">vacillantes confirmaverunt sermones tui et genua trementia confortasti</seg>
          <seg type="verse" n="5">nunc autem venit super te plaga et defecisti tetigit te et conturbatus es</seg>
          <seg type="verse" n="6">timor tuus fortitudo tua patientia tua et perfectio viarum tuarum</seg>
          <seg type="verse" n="7">recordare obsecro te quis umquam innocens perierit aut quando recti deleti sint</seg>
          <seg type="verse" n="8">quin potius vidi eos qui operantur iniquitatem et seminant dolores et metunt eos</seg>
          <seg type="verse" n="9">flante Deo perisse et spiritu irae eius esse consumptos</seg>
          <seg type="verse" n="10">rugitus leonis et vox leaenae et dentes catulorum leonum contriti sunt</seg>
          <seg type="verse" n="11">tigris periit eo quod non haberet praedam et catuli leonis dissipati sunt</seg>
          <seg type="verse" n="12">porro ad me dictum est verbum absconditum et quasi furtive suscepit auris mea venas susurri eius</seg>
          <seg type="verse" n="13">in horrore visionis nocturnae quando solet sopor occupare homines</seg>
          <seg type="verse" n="14">pavor tenuit me et tremor et omnia ossa mea perterrita sunt</seg>
          <seg type="verse" n="15">et cum spiritus me praesente transiret inhorruerunt pili carnis meae</seg>
          <seg type="verse" n="16">stetit quidam cuius non agnoscebam vultum imago coram oculis meis et vocem quasi aurae lenis audivi</seg>
          <seg type="verse" n="17">numquid homo Dei conparatione iustificabitur aut factore suo purior erit vir</seg>
          <seg type="verse" n="18">ecce qui serviunt ei non sunt stabiles et in angelis suis repperit pravitatem</seg>
          <seg type="verse" n="19">quanto magis hii qui habitant domos luteas qui terrenum habent fundamentum consumentur velut a tinea</seg>
          <seg type="verse" n="20">de mane usque ad vesperum succidentur et quia nullus intellegit in aeternum peribunt</seg>
          <seg type="verse" n="21">qui autem reliqui fuerint auferentur ex eis morientur et non in sapientia</seg>
        </div>
        <div type="chapter" n="5">
          <seg type="verse" n="1">voca ergo si est qui tibi respondeat et ad aliquem sanctorum convertere</seg>
          <seg type="verse" n="2">vere stultum interficit iracundia et parvulum occidit invidia</seg>
          <seg type="verse" n="3">ego vidi stultum firma radice et maledixi pulchritudini eius statim</seg>
          <seg type="verse" n="4">longe fient filii eius a salute et conterentur in porta et non erit qui eruat</seg>
          <seg type="verse" n="5">cuius messem famelicus comedet et ipsum rapiet armatus et ebibent sitientes divitias eius</seg>
          <seg type="verse" n="6">nihil in terra sine causa fit et de humo non orietur dolor</seg>
          <seg type="verse" n="7">homo ad laborem nascitur et avis ad volatum</seg>
          <seg type="verse" n="8">quam ob rem ego deprecabor Dominum et ad Deum ponam eloquium meum</seg>
          <seg type="verse" n="9">qui facit magna et inscrutabilia et mirabilia absque numero</seg>
          <seg type="verse" n="10">qui dat pluviam super faciem terrae et inrigat aquis universa</seg>
          <seg type="verse" n="11">qui ponit humiles in sublimi et maerentes erigit sospitate</seg>
          <seg type="verse" n="12">qui dissipat cogitationes malignorum ne possint implere manus eorum quod coeperant</seg>
          <seg type="verse" n="13">qui adprehendit sapientes in astutia eorum et consilium pravorum dissipat</seg>
          <seg type="verse" n="14">per diem incurrent tenebras et quasi in nocte sic palpabunt in meridie</seg>
          <seg type="verse" n="15">porro salvum faciet a gladio oris eorum et de manu violenti pauperem</seg>
          <seg type="verse" n="16">et erit egeno spes iniquitas autem contrahet os suum</seg>
          <seg type="verse" n="17">beatus homo qui corripitur a Domino increpationem ergo Domini ne reprobes</seg>
          <seg type="verse" n="18">quia ipse vulnerat et medetur percutit et manus eius sanabunt</seg>
          <seg type="verse" n="19">in sex tribulationibus liberabit te et in septima non tanget te malum</seg>
          <seg type="verse" n="20">in fame eruet te de morte et in bello de manu gladii</seg>
          <seg type="verse" n="21">a flagello linguae absconderis et non timebis calamitatem cum venerit</seg>
          <seg type="verse" n="22">in vastitate et fame ridebis et bestiam terrae non formidabis</seg>
          <seg type="verse" n="23">sed cum lapidibus regionum pactum tuum et bestiae terrae pacificae erunt tibi</seg>
          <seg type="verse" n="24">et scies quod pacem habeat tabernaculum tuum et visitans speciem tuam non peccabis</seg>
          <seg type="verse" n="25">scies quoque quoniam multiplex erit semen tuum et progenies tua quasi herba terrae</seg>
          <seg type="verse" n="26">ingredieris in abundantia sepulchrum sicut infertur acervus in tempore suo</seg>
          <seg type="verse" n="27">ecce hoc ut investigavimus ita est quod auditum mente pertracta</seg>
        </div>
        <div type="chapter" n="6">
          <seg type="verse" n="1">respondens autem Iob dixit</seg>
          <seg type="verse" n="2">utinam adpenderentur peccata mea quibus iram merui et calamitas quam patior in statera</seg>
          <seg type="verse" n="3">quasi harena maris haec gravior appareret unde et verba mea dolore sunt plena</seg>
          <seg type="verse" n="4">quia sagittae Domini in me sunt quarum indignatio ebibit spiritum meum et terrores Domini militant contra me</seg>
          <seg type="verse" n="5">numquid rugiet onager cum habuerit herbam aut mugiet bos cum ante praesepe plenum steterit</seg>
          <seg type="verse" n="6">aut poterit comedi insulsum quod non est sale conditum aut potest aliquis gustare quod gustatum adfert mortem</seg>
          <seg type="verse" n="7">quae prius tangere nolebat anima mea nunc prae angustia cibi mei sunt</seg>
          <seg type="verse" n="8">quis det ut veniat petitio mea et quod expecto tribuat mihi Deus</seg>
          <seg type="verse" n="9">et qui coepit ipse me conterat solvat manum suam et succidat me</seg>
          <seg type="verse" n="10">et haec mihi sit consolatio ut adfligens me dolore non parcat nec contradicam sermonibus Sancti</seg>
          <seg type="verse" n="11">quae est enim fortitudo mea ut sustineam aut quis finis meus ut patienter agam</seg>
          <seg type="verse" n="12">nec fortitudo lapidum fortitudo mea nec caro mea aerea est</seg>
          <seg type="verse" n="13">ecce non est auxilium mihi in me et necessarii quoque mei recesserunt a me</seg>
          <seg type="verse" n="14">qui tollit ab amico suo misericordiam timorem Domini derelinquit</seg>
          <seg type="verse" n="15">fratres mei praeterierunt me sicut torrens qui raptim transit in convallibus</seg>
          <seg type="verse" n="16">qui timent pruinam inruet super eos nix</seg>
          <seg type="verse" n="17">tempore quo fuerint dissipati peribunt et ut incaluerit solventur de loco suo</seg>
          <seg type="verse" n="18">involutae sunt semitae gressuum eorum ambulabunt in vacuum et peribunt</seg>
          <seg type="verse" n="19">considerate semitas Theman itinera Saba et expectate paulisper</seg>
          <seg type="verse" n="20">confusi sunt quia speravi venerunt quoque usque ad me et pudore cooperti sunt</seg>
          <seg type="verse" n="21">nunc venistis et modo videntes plagam meam timetis</seg>
          <seg type="verse" n="22">numquid dixi adferte mihi et de substantia vestra donate mihi</seg>
          <seg type="verse" n="23">vel liberate me de manu hostis et de manu robustorum eruite me</seg>
          <seg type="verse" n="24">docete me et ego tacebo et si quid forte ignoravi instruite me</seg>
          <seg type="verse" n="25">quare detraxistis sermonibus veritatis cum e vobis nullus sit qui possit arguere</seg>
          <seg type="verse" n="26">ad increpandum tantum eloquia concinnatis et in ventum verba profertis</seg>
          <seg type="verse" n="27">super pupillum inruitis et subvertere nitimini amicum vestrum</seg>
          <seg type="verse" n="28">verumtamen quod coepistis explete praebete aurem et videte an mentiar</seg>
          <seg type="verse" n="29">respondete obsecro absque contentione et loquentes id quod iustum est iudicate</seg>
          <seg type="verse" n="30">et non invenietis in lingua mea iniquitatem nec in faucibus meis stultitia personabit</seg>
        </div>
        <div type="chapter" n="7">
          <seg type="verse" n="1">militia est vita hominis super terram et sicut dies mercennarii dies eius</seg>
          <seg type="verse" n="2">sicut servus desiderat umbram et sicut mercennarius praestolatur finem operis sui</seg>
          <seg type="verse" n="3">sic et ego habui menses vacuos et noctes laboriosas enumeravi mihi</seg>
          <seg type="verse" n="4">si dormiero dico quando consurgam et rursum expectabo vesperam et replebor doloribus usque ad tenebras</seg>
          <seg type="verse" n="5">induta est caro mea putredine et sordibus pulveris cutis mea aruit et contracta est</seg>
          <seg type="verse" n="6">dies mei velocius transierunt quam a texente tela succiditur et consumpti sunt absque ulla spe</seg>
          <seg type="verse" n="7">memento quia ventus est vita mea et non revertetur oculus meus ut videat bona</seg>
          <seg type="verse" n="8">nec aspiciet me visus hominis oculi tui in me et non subsistam</seg>
          <seg type="verse" n="9">sicut consumitur nubes et pertransit sic qui descenderit ad inferos non ascendet</seg>
          <seg type="verse" n="10">nec revertetur ultra in domum suam neque cognoscet eum amplius locus eius</seg>
          <seg type="verse" n="11">quapropter et ego non parcam ori meo loquar in tribulatione spiritus mei confabulabor cum amaritudine animae meae</seg>
          <seg type="verse" n="12">numquid mare sum ego aut cetus quia circumdedisti me carcere</seg>
          <seg type="verse" n="13">si dixero consolabitur me lectulus meus et relevabor loquens mecum in strato meo</seg>
          <seg type="verse" n="14">terrebis me per somnia et per visiones horrore concuties</seg>
          <seg type="verse" n="15">quam ob rem elegit suspendium anima mea et mortem ossa mea</seg>
          <seg type="verse" n="16">desperavi nequaquam ultra iam vivam parce mihi nihil enim sunt dies mei</seg>
          <seg type="verse" n="17">quid est homo quia magnificas eum aut quia ponis erga eum cor tuum</seg>
          <seg type="verse" n="18">visitas eum diluculo et subito probas illum</seg>
          <seg type="verse" n="19">usquequo non parces mihi nec dimittis me ut gluttiam salivam meam</seg>
          <seg type="verse" n="20">peccavi quid faciam tibi o custos hominum quare posuisti me contrarium tibi et factus sum mihimet ipsi gravis</seg>
          <seg type="verse" n="21">cur non tolles peccatum meum et quare non auferes iniquitatem meam ecce nunc in pulvere dormiam et si mane me quaesieris non subsistam</seg>
        </div>
        <div type="chapter" n="8">
          <seg type="verse" n="1">respondens autem Baldad Suites dixit</seg>
          <seg type="verse" n="2">usquequo loqueris talia et spiritus multiplex sermones oris tui</seg>
          <seg type="verse" n="3">numquid Deus subplantat iudicium et Omnipotens subvertit quod iustum est</seg>
          <seg type="verse" n="4">etiam si filii tui peccaverunt ei et dimisit eos in manu iniquitatis suae</seg>
          <seg type="verse" n="5">tu tamen si diluculo consurrexeris ad Deum et Omnipotentem fueris deprecatus</seg>
          <seg type="verse" n="6">si mundus et rectus incesseris statim evigilabit ad te et pacatum reddet habitaculum iustitiae tuae</seg>
          <seg type="verse" n="7">in tantum ut priora tua fuerint parva et novissima tua multiplicentur nimis</seg>
          <seg type="verse" n="8">interroga enim generationem pristinam et diligenter investiga patrum memoriam</seg>
          <seg type="verse" n="9">hesterni quippe sumus et ignoramus quoniam sicut umbra dies nostri sunt super terram</seg>
          <seg type="verse" n="10">et ipsi docebunt te loquentur tibi et de corde suo proferent eloquia</seg>
          <seg type="verse" n="11">numquid vivere potest scirpus absque humore aut crescet carectum sine aqua</seg>
          <seg type="verse" n="12">cum adhuc sit in flore nec carpatur manu ante omnes herbas arescit</seg>
          <seg type="verse" n="13">sic viae omnium qui obliviscuntur Deum et spes hypocritae peribit</seg>
          <seg type="verse" n="14">non ei placebit vecordia sua et sicut tela aranearum fiducia eius</seg>
          <seg type="verse" n="15">innitetur super domum suam et non stabit fulciet eam et non consurget</seg>
          <seg type="verse" n="16">humectus videtur antequam veniat sol et in horto suo germen eius egreditur</seg>
          <seg type="verse" n="17">super acervum petrarum radices eius densabuntur et inter lapides commorabitur</seg>
          <seg type="verse" n="18">si absorbuerit eum de loco suo negabit eum et dicet non novi te</seg>
          <seg type="verse" n="19">haec est enim laetitia viae eius ut rursum de terra alii germinentur</seg>
          <seg type="verse" n="20">Deus non proiciet simplicem nec porriget manum malignis</seg>
          <seg type="verse" n="21">donec impleatur risu os tuum et labia tua iubilo</seg>
          <seg type="verse" n="22">qui oderunt te induentur confusione et tabernaculum impiorum non subsistet</seg>
        </div>
        <div type="chapter" n="9">
          <seg type="verse" n="1">et respondens Iob ait</seg>
          <seg type="verse" n="2">vere scio quod ita sit et quod non iustificetur homo conpositus Deo</seg>
          <seg type="verse" n="3">si voluerit contendere cum eo non poterit ei respondere unum pro mille</seg>
          <seg type="verse" n="4">sapiens corde est et fortis robore quis restitit ei et pacem habuit</seg>
          <seg type="verse" n="5">qui transtulit montes et nescierunt hii quos subvertit in furore suo</seg>
          <seg type="verse" n="6">qui commovet terram de loco suo et columnae eius concutiuntur</seg>
          <seg type="verse" n="7">qui praecipit soli et non oritur et stellas claudit quasi sub signaculo</seg>
          <seg type="verse" n="8">qui extendit caelos solus et graditur super fluctus maris</seg>
          <seg type="verse" n="9">qui facit Arcturum et Oriona et Hyadas et interiora austri</seg>
          <seg type="verse" n="10">qui facit magna et inconprehensibilia et mirabilia quorum non est numerus</seg>
          <seg type="verse" n="11">si venerit ad me non videbo si abierit non intellegam eum</seg>
          <seg type="verse" n="12">si repente interroget quis respondebit ei vel quis dicere potest cur facis</seg>
          <seg type="verse" n="13">Deus cuius resistere irae nemo potest et sub quo curvantur qui portant orbem</seg>
          <seg type="verse" n="14">quantus ergo sum ego qui respondeam ei et loquar verbis meis cum eo</seg>
          <seg type="verse" n="15">qui etiam si habuero quippiam iustum non respondebo sed meum iudicem deprecabor</seg>
          <seg type="verse" n="16">et cum invocantem exaudierit me non credo quod audierit vocem meam</seg>
          <seg type="verse" n="17">in turbine enim conteret me et multiplicabit vulnera mea etiam sine causa</seg>
          <seg type="verse" n="18">non concedit requiescere spiritum meum et implet me amaritudinibus</seg>
          <seg type="verse" n="19">si fortitudo quaeritur robustissimus est si aequitas iudicii nemo pro me audet testimonium dicere</seg>
          <seg type="verse" n="20">si iustificare me voluero os meum condemnabit me si innocentem ostendere pravum me conprobabit</seg>
          <seg type="verse" n="21">etiam si simplex fuero hoc ipsum ignorabit anima mea et taedebit me vitae meae</seg>
          <seg type="verse" n="22">unum est quod locutus sum et innocentem et impium ipse consumit</seg>
          <seg type="verse" n="23">si flagellat occidat semel et non de poenis innocentum rideat</seg>
          <seg type="verse" n="24">terra data est in manu impii vultum iudicum eius operit quod si non ille est quis ergo est</seg>
          <seg type="verse" n="25">dies mei velociores fuerunt cursore fugerunt et non viderunt bonum</seg>
          <seg type="verse" n="26">pertransierunt quasi naves poma portantes sicut aquila volans ad escam</seg>
          <seg type="verse" n="27">cum dixero nequaquam ita loquar commuto faciem meam et dolore torqueor</seg>
          <seg type="verse" n="28">verebar omnia opera mea sciens quod non parceres delinquenti</seg>
          <seg type="verse" n="29">si autem et sic impius sum quare frustra laboravi</seg>
          <seg type="verse" n="30">si lotus fuero quasi aquis nivis et fulserint velut mundissimae manus meae</seg>
          <seg type="verse" n="31">tamen sordibus intingues me et abominabuntur me vestimenta mea</seg>
          <seg type="verse" n="32">neque enim viro qui similis mei est respondebo nec qui mecum in iudicio ex aequo possit audiri</seg>
          <seg type="verse" n="33">non est qui utrumque valeat arguere et ponere manum suam in ambobus</seg>
          <seg type="verse" n="34">auferat a me virgam suam et pavor eius non me terreat</seg>
          <seg type="verse" n="35">loquar et non timebo eum neque enim possum metuens respondere</seg>
        </div>
        <div type="chapter" n="10">
          <seg type="verse" n="1">taedet animam meam vitae meae dimittam adversum me eloquium meum loquar in amaritudine animae meae</seg>
          <seg type="verse" n="2">dicam Deo noli me condemnare indica mihi cur me ita iudices</seg>
          <seg type="verse" n="3">numquid bonum tibi videtur si calumnieris et opprimas me opus manuum tuarum et consilium impiorum adiuves</seg>
          <seg type="verse" n="4">numquid oculi carnei tibi sunt aut sicut videt homo et tu videbis</seg>
          <seg type="verse" n="5">numquid sicut dies hominis dies tui et anni tui sicut humana sunt tempora</seg>
          <seg type="verse" n="6">ut quaeras iniquitatem meam et peccatum meum scruteris</seg>
          <seg type="verse" n="7">et scias quia nihil impium fecerim cum sit nemo qui de manu tua possit eruere</seg>
          <seg type="verse" n="8">manus tuae plasmaverunt me et fecerunt me totum in circuitu et sic repente praecipitas me</seg>
          <seg type="verse" n="9">memento quaeso quod sicut lutum feceris me et in pulverem reduces me</seg>
          <seg type="verse" n="10">nonne sicut lac mulsisti me et sicut caseum me coagulasti</seg>
          <seg type="verse" n="11">pelle et carnibus vestisti me et ossibus et nervis conpegisti me</seg>
          <seg type="verse" n="12">vitam et misericordiam tribuisti mihi et visitatio tua custodivit spiritum meum</seg>
          <seg type="verse" n="13">licet haec celes in corde tuo tamen scio quia universorum memineris</seg>
          <seg type="verse" n="14">si peccavi et ad horam pepercisti mihi cur ab iniquitate mea mundum me esse non pateris</seg>
          <seg type="verse" n="15">et si impius fuero vae mihi est et si iustus non levabo caput saturatus adflictione et miseria</seg>
          <seg type="verse" n="16">et propter superbiam quasi leaenam capies me reversusque mirabiliter me crucias</seg>
          <seg type="verse" n="17">instauras testes tuos contra me et multiplicas iram tuam adversum me et poenae militant in me</seg>
          <seg type="verse" n="18">quare de vulva eduxisti me qui utinam consumptus essem ne oculus me videret</seg>
          <seg type="verse" n="19">fuissem quasi qui non essem de utero translatus ad tumulum</seg>
          <seg type="verse" n="20">numquid non paucitas dierum meorum finietur brevi dimitte ergo me ut plangam paululum dolorem meum</seg>
          <seg type="verse" n="21">antequam vadam et non revertar ad terram tenebrosam et opertam mortis caligine</seg>
          <seg type="verse" n="22">terram miseriae et tenebrarum ubi umbra mortis et nullus ordo et sempiternus horror inhabitans</seg>
        </div>
        <div type="chapter" n="11">
          <seg type="verse" n="1">respondens autem Sophar Naamathites dixit</seg>
          <seg type="verse" n="2">numquid qui multa loquitur non et audiet aut vir verbosus iustificabitur</seg>
          <seg type="verse" n="3">tibi soli tacebunt homines et cum ceteros inriseris a nullo confutaberis</seg>
          <seg type="verse" n="4">dixisti enim purus est sermo meus et mundus sum in conspectu tuo</seg>
          <seg type="verse" n="5">atque utinam Deus loqueretur tecum et aperiret labia sua tibi</seg>
          <seg type="verse" n="6">ut ostenderet tibi secreta sapientiae et quod multiplex esset lex eius et intellegeres quod multo minora exigaris a Deo quam meretur iniquitas tua</seg>
          <seg type="verse" n="7">forsitan vestigia Dei conprehendes et usque ad perfectum Omnipotentem repperies</seg>
          <seg type="verse" n="8">excelsior caelo est et quid facies profundior inferno et unde cognosces</seg>
          <seg type="verse" n="9">longior terrae mensura eius et latior mari</seg>
          <seg type="verse" n="10">si subverterit omnia vel in unum coartaverit quis contradicet ei</seg>
          <seg type="verse" n="11">ipse enim novit hominum vanitatem et videns iniquitatem nonne considerat</seg>
          <seg type="verse" n="12">vir vanus in superbiam erigitur et tamquam pullum onagri se liberum natum putat</seg>
          <seg type="verse" n="13">tu autem firmasti cor tuum et expandisti ad eum manus tuas</seg>
          <seg type="verse" n="14">si iniquitatem quod est in manu tua abstuleris a te et non manserit in tabernaculo tuo iniustitia</seg>
          <seg type="verse" n="15">tum levare poteris faciem tuam absque macula et eris stabilis et non timebis</seg>
          <seg type="verse" n="16">miseriae quoque oblivisceris et quasi aquarum quae praeterierint recordaberis</seg>
          <seg type="verse" n="17">et quasi meridianus fulgor consurget tibi ad vesperam et cum te consumptum putaveris orieris ut lucifer</seg>
          <seg type="verse" n="18">et habebis fiduciam proposita tibi spe et defossus securus dormies</seg>
          <seg type="verse" n="19">requiesces et non erit qui te exterreat et deprecabuntur faciem tuam plurimi</seg>
          <seg type="verse" n="20">oculi autem impiorum deficient et effugium peribit ab eis et spes eorum abominatio animae</seg>
        </div>
        <div type="chapter" n="12">
          <seg type="verse" n="1">respondens autem Iob dixit</seg>
          <seg type="verse" n="2">ergo vos estis soli homines et vobiscum morietur sapientia</seg>
          <seg type="verse" n="3">et mihi est cor sicut et vobis nec inferior vestri sum quis enim haec quae nostis ignorat</seg>
          <seg type="verse" n="4">qui deridetur ab amico suo sicut ego invocabit Deum et exaudiet eum deridetur enim iusti simplicitas</seg>
          <seg type="verse" n="5">lampas contempta apud cogitationes divitum parata ad tempus statutum</seg>
          <seg type="verse" n="6">abundant tabernacula praedonum et audacter provocant Deum cum ipse dederit omnia in manibus eorum</seg>
          <seg type="verse" n="7">nimirum interroga iumenta et docebunt te et volatilia caeli et indicabunt tibi</seg>
          <seg type="verse" n="8">loquere terrae et respondebit tibi et narrabunt pisces maris</seg>
          <seg type="verse" n="9">quis ignorat quod omnia haec manus Domini fecerit</seg>
          <seg type="verse" n="10">in cuius manu anima omnis viventis et spiritus universae carnis hominis</seg>
          <seg type="verse" n="11">nonne auris verba diiudicat et fauces comedentis saporem</seg>
          <seg type="verse" n="12">in antiquis est sapientia et in multo tempore prudentia</seg>
          <seg type="verse" n="13">apud ipsum est sapientia et fortitudo ipse habet consilium et intellegentiam</seg>
          <seg type="verse" n="14">si destruxerit nemo est qui aedificet et si incluserit hominem nullus est qui aperiat</seg>
          <seg type="verse" n="15">si continuerit aquas omnia siccabuntur et si emiserit eas subvertent terram</seg>
          <seg type="verse" n="16">apud ipsum est fortitudo et sapientia ipse novit et decipientem et eum qui decipitur</seg>
          <seg type="verse" n="17">adducit consiliarios in stultum finem et iudices in stuporem</seg>
          <seg type="verse" n="18">balteum regum dissolvit et praecingit fune renes eorum</seg>
          <seg type="verse" n="19">ducit sacerdotes inglorios et optimates subplantat</seg>
          <seg type="verse" n="20">commutans labium veracium et doctrinam senum auferens</seg>
          <seg type="verse" n="21">effundit despectionem super principes et eos qui oppressi fuerant relevans</seg>
          <seg type="verse" n="22">qui revelat profunda de tenebris et producit in lucem umbram mortis</seg>
          <seg type="verse" n="23">qui multiplicat gentes et perdet eas et subversas in integrum restituet</seg>
          <seg type="verse" n="24">qui inmutat cor principum populi terrae et decipit eos ut frustra incedant per invium</seg>
          <seg type="verse" n="25">palpabunt quasi in tenebris et non in luce et errare eos faciet quasi ebrios</seg>
        </div>
        <div type="chapter" n="13">
          <seg type="verse" n="1">ecce omnia et vidit oculus meus et audivit auris mea et intellexi singula</seg>
          <seg type="verse" n="2">secundum scientiam vestram et ego novi nec inferior vestri sum</seg>
          <seg type="verse" n="3">sed tamen ad Omnipotentem loquar et disputare cum Deo cupio</seg>
          <seg type="verse" n="4">prius vos ostendens fabricatores mendacii et cultores perversorum dogmatum</seg>
          <seg type="verse" n="5">atque utinam taceretis ut putaremini esse sapientes</seg>
          <seg type="verse" n="6">audite ergo correptiones meas et iudicium labiorum meorum adtendite</seg>
          <seg type="verse" n="7">numquid Deus indiget vestro mendacio ut pro illo loquamini dolos</seg>
          <seg type="verse" n="8">numquid faciem eius accipitis et pro Deo iudicare nitimini</seg>
          <seg type="verse" n="9">aut placebit ei quem celare nihil potest aut decipietur ut homo vestris fraudulentiis</seg>
          <seg type="verse" n="10">ipse vos arguet quoniam in abscondito faciem eius accipitis</seg>
          <seg type="verse" n="11">statim ut se commoverit turbabit vos et terror eius inruet super vos</seg>
          <seg type="verse" n="12">memoria vestra conparabitur cineri et redigentur in lutum cervices vestrae</seg>
          <seg type="verse" n="13">tacete paulisper ut loquar quodcumque mihi mens suggesserit</seg>
          <seg type="verse" n="14">quare lacero carnes meas dentibus meis et animam meam porto in manibus meis</seg>
          <seg type="verse" n="15">etiam si occiderit me in ipso sperabo verumtamen vias meas in conspectu eius arguam</seg>
          <seg type="verse" n="16">et ipse erit salvator meus non enim veniet in conspectu eius omnis hypocrita</seg>
          <seg type="verse" n="17">audite sermonem meum et enigmata percipite auribus vestris</seg>
          <seg type="verse" n="18">si fuero iudicatus scio quod iustus inveniar</seg>
          <seg type="verse" n="19">quis est qui iudicetur mecum veniat quare tacens consumor</seg>
          <seg type="verse" n="20">duo tantum ne facias mihi et tunc a facie tua non abscondar</seg>
          <seg type="verse" n="21">manum tuam longe fac a me et formido tua non me terreat</seg>
          <seg type="verse" n="22">et voca me et respondebo tibi aut certe loquar et tu responde mihi</seg>
          <seg type="verse" n="23">quantas habeo iniquitates et peccata scelera mea et delicta ostende mihi</seg>
          <seg type="verse" n="24">cur faciem tuam abscondis et arbitraris me inimicum tuum</seg>
          <seg type="verse" n="25">contra folium quod vento rapitur ostendis potentiam tuam et stipulam siccam persequeris</seg>
          <seg type="verse" n="26">scribis enim contra me amaritudines et consumere me vis peccatis adulescentiae meae</seg>
          <seg type="verse" n="27">posuisti in nervo pedem meum et observasti omnes semitas meas et vestigia pedum meorum considerasti</seg>
          <seg type="verse" n="28">qui quasi putredo consumendus sum et quasi vestimentum quod comeditur a tinea</seg>
        </div>
        <div type="chapter" n="14">
          <seg type="verse" n="1">homo natus de muliere brevi vivens tempore repletus multis miseriis</seg>
          <seg type="verse" n="2">quasi flos egreditur et conteritur et fugit velut umbra et numquam in eodem statu permanet</seg>
          <seg type="verse" n="3">et dignum ducis super huiuscemodi aperire oculos tuos et adducere eum tecum in iudicium</seg>
          <seg type="verse" n="4">quis potest facere mundum de inmundo conceptum semine nonne tu qui solus es</seg>
          <seg type="verse" n="5">breves dies hominis sunt numerus mensuum eius apud te est constituisti terminos eius qui praeterire non poterunt</seg>
          <seg type="verse" n="6">recede paululum ab eo ut quiescat donec optata veniat sicut mercennarii dies eius</seg>
          <seg type="verse" n="7">lignum habet spem si praecisum fuerit rursum virescit et rami eius pullulant</seg>
          <seg type="verse" n="8">si senuerit in terra radix eius et in pulvere emortuus fuerit truncus illius</seg>
          <seg type="verse" n="9">ad odorem aquae germinabit et faciet comam quasi cum primum plantatum est</seg>
          <seg type="verse" n="10">homo vero cum mortuus fuerit et nudatus atque consumptus ubi quaeso est</seg>
          <seg type="verse" n="11">quomodo si recedant aquae de mari et fluvius vacuefactus arescat</seg>
          <seg type="verse" n="12">sic homo cum dormierit non resurget donec adteratur caelum non evigilabit nec consurget de somno suo</seg>
          <seg type="verse" n="13">quis mihi hoc tribuat ut in inferno protegas me ut abscondas me donec pertranseat furor tuus et constituas mihi tempus in quo recorderis mei</seg>
          <seg type="verse" n="14">putasne mortuus homo rursum vivet cunctis diebus quibus nunc milito expecto donec veniat inmutatio mea</seg>
          <seg type="verse" n="15">vocabis et ego respondebo tibi operi manuum tuarum porriges dexteram</seg>
          <seg type="verse" n="16">tu quidem gressus meos dinumerasti sed parces peccatis meis</seg>
          <seg type="verse" n="17">signasti quasi in sacculo delicta mea sed curasti iniquitatem meam</seg>
          <seg type="verse" n="18">mons cadens defluet et saxum transfertur de loco suo</seg>
          <seg type="verse" n="19">lapides excavant aquae et adluvione paulatim terra consumitur et homines ergo similiter perdes</seg>
          <seg type="verse" n="20">roborasti eum paululum ut in perpetuum pertransiret inmutabis faciem eius et emittes eum</seg>
          <seg type="verse" n="21">sive nobiles fuerint filii eius sive ignobiles non intelleget</seg>
          <seg type="verse" n="22">attamen caro eius dum vivet dolebit et anima illius super semet ipso lugebit</seg>
        </div>
        <div type="chapter" n="15">
          <seg type="verse" n="1">respondens autem Eliphaz Themanites dixit</seg>
          <seg type="verse" n="2">numquid sapiens respondebit quasi in ventum loquens et implebit ardore stomachum suum</seg>
          <seg type="verse" n="3">arguis verbis eum qui non est aequalis tui et loqueris quod tibi non expedit</seg>
          <seg type="verse" n="4">quantum in te est evacuasti timorem et tulisti preces coram Deo</seg>
          <seg type="verse" n="5">docuit enim iniquitas tua os tuum et imitaris linguam blasphemantium</seg>
          <seg type="verse" n="6">condemnabit te os tuum et non ego et labia tua respondebunt tibi</seg>
          <seg type="verse" n="7">numquid primus homo tu natus es et ante colles formatus</seg>
          <seg type="verse" n="8">numquid consilium Dei audisti et inferior te erit eius sapientia</seg>
          <seg type="verse" n="9">quid nosti quod ignoremus quid intellegis quod nesciamus</seg>
          <seg type="verse" n="10">et senes et antiqui sunt in nobis multo vetustiores quam patres tui</seg>
          <seg type="verse" n="11">numquid grande est ut consoletur te Deus sed verba tua prava hoc prohibent</seg>
          <seg type="verse" n="12">quid te elevat cor tuum et quasi magna cogitans adtonitos habes oculos</seg>
          <seg type="verse" n="13">quid tumet contra Deum spiritus tuus ut proferas de ore huiuscemodi sermones</seg>
          <seg type="verse" n="14">quid est homo ut inmaculatus sit et ut iustus appareat natus de muliere</seg>
          <seg type="verse" n="15">ecce inter sanctos eius nemo inmutabilis et caeli non sunt mundi in conspectu eius</seg>
          <seg type="verse" n="16">quanto magis abominabilis et inutilis homo qui bibit quasi aquas iniquitatem</seg>
          <seg type="verse" n="17">ostendam tibi audi me quod vidi narrabo tibi</seg>
          <seg type="verse" n="18">sapientes confitentur et non abscondunt patres suos</seg>
          <seg type="verse" n="19">quibus solis data est terra et non transibit alienus per eos</seg>
          <seg type="verse" n="20">cunctis diebus suis impius superbit et numerus annorum incertus est tyrannidis eius</seg>
          <seg type="verse" n="21">sonitus terroris semper in auribus illius et cum pax sit ille insidias suspicatur</seg>
          <seg type="verse" n="22">non credit quod reverti possit de tenebris circumspectans undique gladium</seg>
          <seg type="verse" n="23">cum se moverit ad quaerendum panem novit quod paratus sit in manu eius tenebrarum dies</seg>
          <seg type="verse" n="24">terrebit eum tribulatio et angustia vallabit eum sicut regem qui praeparatur ad proelium</seg>
          <seg type="verse" n="25">tetendit enim adversus Deum manum suam et contra Omnipotentem roboratus est</seg>
          <seg type="verse" n="26">cucurrit adversus eum erecto collo et pingui cervice armatus est</seg>
          <seg type="verse" n="27">operuit faciem eius crassitudo et de lateribus eius arvina dependet</seg>
          <seg type="verse" n="28">habitavit in civitatibus desolatis et in domibus desertis quae in tumulos sunt redactae</seg>
          <seg type="verse" n="29">non ditabitur nec perseverabit substantia eius nec mittet in terra radicem suam</seg>
          <seg type="verse" n="30">non recedet de tenebris ramos eius arefaciet flamma et auferetur spiritu oris sui</seg>
          <seg type="verse" n="31">non credat frustra errore deceptus quod aliquo pretio redimendus sit</seg>
          <seg type="verse" n="32">antequam dies eius impleantur peribit et manus eius arescet</seg>
          <seg type="verse" n="33">laedetur quasi vinea in primo flore botrus eius et quasi oliva proiciens florem suum</seg>
          <seg type="verse" n="34">congregatio enim hypocritae sterilis et ignis devorabit tabernacula eorum qui munera libenter accipiunt</seg>
          <seg type="verse" n="35">concepit dolorem et peperit iniquitatem et uterus eius praeparat dolos</seg>
        </div>
        <div type="chapter" n="16">
          <seg type="verse" n="1">respondens autem Iob dixit</seg>
          <seg type="verse" n="2">audivi frequenter talia consolatores onerosi omnes vos estis</seg>
          <seg type="verse" n="3">numquid habebunt finem verba ventosa aut aliquid tibi molestum est si loquaris</seg>
          <seg type="verse" n="4">poteram et ego similia vestri loqui atque utinam esset anima vestra pro anima mea</seg>
          <seg type="verse" n="5">consolarer et ego vos sermonibus et moverem caput meum super vos</seg>
          <seg type="verse" n="6">roborarem vos ore meo et moverem labia quasi parcens vobis</seg>
          <seg type="verse" n="7">sed quid agam si locutus fuero non quiescet dolor meus et si tacuero non recedet a me</seg>
          <seg type="verse" n="8">nunc autem oppressit me dolor meus et in nihili redacti sunt omnes artus mei</seg>
          <seg type="verse" n="9">rugae meae testimonium dicunt contra me et suscitatur falsiloquus adversus faciem meam contradicens mihi</seg>
          <seg type="verse" n="10">collegit furorem suum in me et comminans mihi infremuit contra me dentibus suis hostis meus terribilibus oculis me intuitus est</seg>
          <seg type="verse" n="11">aperuerunt super me ora sua exprobrantes percusserunt maxillam meam satiati sunt poenis meis</seg>
          <seg type="verse" n="12">conclusit me Deus apud iniquum et manibus impiorum me tradidit</seg>
          <seg type="verse" n="13">ego ille quondam opulentus repente contritus sum tenuit cervicem meam confregit me et posuit sibi quasi in signum</seg>
          <seg type="verse" n="14">circumdedit me lanceis suis convulneravit lumbos meos non pepercit et effudit in terra viscera mea</seg>
          <seg type="verse" n="15">concidit me vulnere super vulnus inruit in me quasi gigans</seg>
          <seg type="verse" n="16">saccum consui super cutem meam et operui cinere cornu meum</seg>
          <seg type="verse" n="17">facies mea intumuit a fletu et palpebrae meae caligaverunt</seg>
          <seg type="verse" n="18">haec passus sum absque iniquitate manus meae cum haberem mundas ad Deum preces</seg>
          <seg type="verse" n="19">terra ne operias sanguinem meum neque inveniat locum in te latendi clamor meus</seg>
          <seg type="verse" n="20">ecce enim in caelo testis meus et conscius meus in excelsis</seg>
          <seg type="verse" n="21">verbosi mei amici mei ad Deum stillat oculus meus</seg>
          <seg type="verse" n="22">atque utinam sic iudicaretur vir cum Deo quomodo iudicatur filius hominis cum collega suo</seg>
          <seg type="verse" n="23">ecce enim breves anni transeunt et semitam per quam non revertar ambulo</seg>
        </div>
        <div type="chapter" n="17">
          <seg type="verse" n="1">spiritus meus adtenuabitur dies mei breviabuntur et solum mihi superest sepulchrum</seg>
          <seg type="verse" n="2">non peccavi et in amaritudinibus moratur oculus meus</seg>
          <seg type="verse" n="3">libera me et pone iuxta te et cuiusvis manus pugnet contra me</seg>
          <seg type="verse" n="4">cor eorum longe fecisti a disciplina et propterea non exaltabuntur</seg>
          <seg type="verse" n="5">praedam pollicetur sociis et oculi filiorum eius deficient</seg>
          <seg type="verse" n="6">posuit me quasi in proverbium vulgi et exemplum sum coram eis</seg>
          <seg type="verse" n="7">caligavit ab indignatione oculus meus et membra mea quasi in nihili redacta sunt</seg>
          <seg type="verse" n="8">stupebunt iusti super hoc et innocens contra hypocritam suscitabitur</seg>
          <seg type="verse" n="9">et tenebit iustus viam suam et mundis manibus addet fortitudinem</seg>
          <seg type="verse" n="10">igitur vos omnes convertimini et venite et non inveniam in vobis ullum sapientem</seg>
          <seg type="verse" n="11">dies mei transierunt cogitationes meae dissipatae sunt torquentes cor meum</seg>
          <seg type="verse" n="12">noctem verterunt in diem et rursum post tenebras spero lucem</seg>
          <seg type="verse" n="13">si sustinuero infernus domus mea est in tenebris stravi lectulum meum</seg>
          <seg type="verse" n="14">putredini dixi pater meus es mater mea et soror mea vermibus</seg>
          <seg type="verse" n="15">ubi est ergo nunc praestolatio mea et patientiam meam quis considerat</seg>
          <seg type="verse" n="16">in profundissimum infernum descendent omnia mea putasne saltim ibi erit requies mihi</seg>
        </div>
        <div type="chapter" n="18">
          <seg type="verse" n="1">respondens autem Baldad Suites dixit</seg>
          <seg type="verse" n="2">usque ad quem finem verba iactabitis intellegite prius et sic loquamur</seg>
          <seg type="verse" n="3">quare reputati sumus ut iumenta et sorduimus coram vobis</seg>
          <seg type="verse" n="4">qui perdis animam tuam in furore tuo numquid propter te derelinquetur terra et transferentur rupes de loco suo</seg>
          <seg type="verse" n="5">nonne lux impii extinguetur nec splendebit flamma ignis eius</seg>
          <seg type="verse" n="6">lux obtenebrescet in tabernaculo illius et lucerna quae super eum est extinguetur</seg>
          <seg type="verse" n="7">artabuntur gressus virtutis eius et praecipitabit eum consilium suum</seg>
          <seg type="verse" n="8">inmisit enim in rete pedes suos et in maculis eius ambulat</seg>
          <seg type="verse" n="9">tenebitur planta illius laqueo et exardescet contra eum sitis</seg>
          <seg type="verse" n="10">abscondita est in terra pedica eius et decipula illius super semitam</seg>
          <seg type="verse" n="11">undique terrebunt eum formidines et involvent pedes eius</seg>
          <seg type="verse" n="12">adtenuetur fame robur eius et inedia invadat costas illius</seg>
          <seg type="verse" n="13">devoret pulchritudinem cutis eius consumat brachia illius primogenita mors</seg>
          <seg type="verse" n="14">avellatur de tabernaculo suo fiducia eius et calcet super eum quasi rex interitus</seg>
          <seg type="verse" n="15">habitent in tabernaculo illius socii eius qui non est aspergatur in tabernaculo eius sulphur</seg>
          <seg type="verse" n="16">deorsum radices eius siccentur sursum autem adteratur messis eius</seg>
          <seg type="verse" n="17">memoria illius pereat de terra et non celebretur nomen eius in plateis</seg>
          <seg type="verse" n="18">expellet eum de luce in tenebras et de orbe transferet eum</seg>
          <seg type="verse" n="19">non erit semen eius neque progenies in populo suo nec ullae reliquiae in regionibus eius</seg>
          <seg type="verse" n="20">in die eius stupebunt novissimi et primos invadet horror</seg>
          <seg type="verse" n="21">haec sunt ergo tabernacula iniqui et iste locus eius qui ignorat Deum</seg>
        </div>
        <div type="chapter" n="19">
          <seg type="verse" n="1">respondens autem Iob dixit</seg>
          <seg type="verse" n="2">usquequo adfligitis animam meam et adteritis me sermonibus</seg>
          <seg type="verse" n="3">en decies confunditis me et non erubescitis opprimentes me</seg>
          <seg type="verse" n="4">nempe et si ignoravi mecum erit ignorantia mea</seg>
          <seg type="verse" n="5">at vos contra me erigimini et arguitis me obprobriis meis</seg>
          <seg type="verse" n="6">saltim nunc intellegite quia Deus non aequo iudicio adflixerit me et flagellis suis me cinxerit</seg>
          <seg type="verse" n="7">ecce clamabo vim patiens et nemo audiet vociferabor et non est qui iudicet</seg>
          <seg type="verse" n="8">semitam meam circumsepsit et transire non possum et in calle meo tenebras posuit</seg>
          <seg type="verse" n="9">spoliavit me gloria mea et abstulit coronam de capite meo</seg>
          <seg type="verse" n="10">destruxit me undique et pereo et quasi evulsae arbori abstulit spem meam</seg>
          <seg type="verse" n="11">iratus est contra me furor eius et sic me habuit quasi hostem suum</seg>
          <seg type="verse" n="12">simul venerunt latrones eius et fecerunt sibi viam per me et obsederunt in gyro tabernaculum meum</seg>
          <seg type="verse" n="13">fratres meos longe fecit a me et noti mei quasi alieni recesserunt a me</seg>
          <seg type="verse" n="14">dereliquerunt me propinqui mei et qui me noverant obliti sunt mei</seg>
          <seg type="verse" n="15">inquilini domus meae et ancillae meae sicut alienum habuerunt me et quasi peregrinus fui in oculis eorum</seg>
          <seg type="verse" n="16">servum meum vocavi et non respondit ore proprio deprecabar illum</seg>
          <seg type="verse" n="17">halitum meum exhorruit uxor mea et orabam filios uteri mei</seg>
          <seg type="verse" n="18">stulti quoque despiciebant me et cum ab eis recessissem detrahebant mihi</seg>
          <seg type="verse" n="19">abominati sunt me quondam consiliarii mei et quem maxime diligebam aversatus est me</seg>
          <seg type="verse" n="20">pelli meae consumptis carnibus adhesit os meum et derelicta sunt tantummodo labia circa dentes meos</seg>
          <seg type="verse" n="21">miseremini mei miseremini mei saltim vos amici mei quia manus Domini tetigit me</seg>
          <seg type="verse" n="22">quare persequimini me sicut Deus et carnibus meis saturamini</seg>
          <seg type="verse" n="23">quis mihi tribuat ut scribantur sermones mei quis mihi det ut exarentur in libro</seg>
          <seg type="verse" n="24">stilo ferreo et plumbi lammina vel certe sculpantur in silice</seg>
          <seg type="verse" n="25">scio enim quod redemptor meus vivat et in novissimo de terra surrecturus sim</seg>
          <seg type="verse" n="26">et rursum circumdabor pelle mea et in carne mea videbo Deum</seg>
          <seg type="verse" n="27">quem visurus sum ego ipse et oculi mei conspecturi sunt et non alius reposita est haec spes mea in sinu meo</seg>
          <seg type="verse" n="28">quare ergo nunc dicitis persequamur eum et radicem verbi inveniamus contra eum</seg>
          <seg type="verse" n="29">fugite ergo a facie gladii quoniam ultor iniquitatum gladius est et scitote esse iudicium</seg>
        </div>
        <div type="chapter" n="20">
          <seg type="verse" n="1">respondens autem Sophar Naamathites dixit</seg>
          <seg type="verse" n="2">idcirco cogitationes meae variae succedunt sibi et mens in diversa rapitur</seg>
          <seg type="verse" n="3">doctrinam qua me arguis audiam et spiritus intellegentiae meae respondebit mihi</seg>
          <seg type="verse" n="4">hoc scio a principio ex quo positus est homo super terram</seg>
          <seg type="verse" n="5">quod laus impiorum brevis sit et gaudium hypocritae ad instar puncti</seg>
          <seg type="verse" n="6">si ascenderit usque ad caelum superbia eius et caput eius nubes tetigerit</seg>
          <seg type="verse" n="7">quasi sterquilinium in fine perdetur et qui eum viderant dicent ubi est</seg>
          <seg type="verse" n="8">velut somnium avolans non invenietur transiet sicut visio nocturna</seg>
          <seg type="verse" n="9">oculus qui eum viderat non videbit neque ultra intuebitur eum locus suus</seg>
          <seg type="verse" n="10">filii eius adterentur egestate et manus illius reddent ei dolorem suum</seg>
          <seg type="verse" n="11">ossa eius implebuntur vitiis adulescentiae eius et cum eo in pulverem dormient</seg>
          <seg type="verse" n="12">cum enim dulce fuerit in ore eius malum abscondet illud sub lingua sua</seg>
          <seg type="verse" n="13">parcet illi et non derelinquet illud et celabit in gutture suo</seg>
          <seg type="verse" n="14">panis eius in utero illius vertetur in fel aspidum intrinsecus</seg>
          <seg type="verse" n="15">divitias quas devoravit evomet et de ventre illius extrahet eas Deus</seg>
          <seg type="verse" n="16">caput aspidum suget occidet eum lingua viperae</seg>
          <seg type="verse" n="17">non videat rivulos fluminis torrentes mellis et butyri</seg>
          <seg type="verse" n="18">luet quae fecit omnia nec tamen consumetur iuxta multitudinem adinventionum suarum sic et sustinebit</seg>
          <seg type="verse" n="19">quoniam confringens nudavit pauperes domum rapuit et non aedificavit eam</seg>
          <seg type="verse" n="20">nec est satiatus venter eius et cum habuerit quae cupierat possidere non poterit</seg>
          <seg type="verse" n="21">non remansit de cibo eius et propterea nihil permanebit de bonis eius</seg>
          <seg type="verse" n="22">cum satiatus fuerit artabitur aestuabit et omnis dolor inruet in eum</seg>
          <seg type="verse" n="23">utinam impleatur venter eius ut emittat in eum iram furoris sui et pluat super illum bellum suum</seg>
          <seg type="verse" n="24">fugiet arma ferrea et inruet in arcum aereum</seg>
          <seg type="verse" n="25">eductus et egrediens de vagina sua et fulgurans in amaritudine sua vadent et venient super eum horribiles</seg>
          <seg type="verse" n="26">omnes tenebrae absconditae sunt in occultis eius devorabit eum ignis qui non succenditur adfligetur relictus in tabernaculo suo</seg>
          <seg type="verse" n="27">revelabunt caeli iniquitatem eius et terra consurget adversus eum</seg>
          <seg type="verse" n="28">apertum erit germen domus illius detrahetur in die furoris Dei</seg>
          <seg type="verse" n="29">haec est pars hominis impii a Deo et hereditas verborum eius a Domino</seg>
        </div>
        <div type="chapter" n="21">
          <seg type="verse" n="1">respondens autem Iob dixit</seg>
          <seg type="verse" n="2">audite quaeso sermones meos et agetis paenitentiam</seg>
          <seg type="verse" n="3">sustinete me ut et ego loquar et post mea si videbitur verba ridete</seg>
          <seg type="verse" n="4">numquid contra hominem disputatio mea est ut merito non debeam contristari</seg>
          <seg type="verse" n="5">adtendite me et obstupescite et superponite digitum ori vestro</seg>
          <seg type="verse" n="6">et ego quando recordatus fuero pertimesco et concutit carnem meam tremor</seg>
          <seg type="verse" n="7">quare ergo impii vivunt sublevati sunt confortatique divitiis</seg>
          <seg type="verse" n="8">semen eorum permanet coram eis propinquorum turba et nepotum in conspectu eorum</seg>
          <seg type="verse" n="9">domus eorum securae sunt et pacatae et non est virga Dei super illos</seg>
          <seg type="verse" n="10">bos eorum concepit et non abortit vacca peperit et non est privata fetu suo</seg>
          <seg type="verse" n="11">egrediuntur quasi greges parvuli eorum et infantes eorum exultant lusibus</seg>
          <seg type="verse" n="12">tenent tympanum et citharam et gaudent ad sonitum organi</seg>
          <seg type="verse" n="13">ducunt in bonis dies suos et in puncto ad inferna descendunt</seg>
          <seg type="verse" n="14">qui dixerunt Deo recede a nobis et scientiam viarum tuarum nolumus</seg>
          <seg type="verse" n="15">quid est Omnipotens ut serviamus ei et quid nobis prodest si oraverimus illum</seg>
          <seg type="verse" n="16">verumtamen quia non sunt in manu eorum bona sua consilium impiorum longe sit a me</seg>
          <seg type="verse" n="17">quotiens lucerna impiorum extinguetur et superveniet eis inundatio et dolores dividet furoris sui</seg>
          <seg type="verse" n="18">erunt sicut paleae ante faciem venti et sicut favilla quam turbo dispergit</seg>
          <seg type="verse" n="19">Deus servabit filiis illius dolorem patris et cum reddiderit tunc sciet</seg>
          <seg type="verse" n="20">videbunt oculi eius interfectionem suam et de furore Omnipotentis bibet</seg>
          <seg type="verse" n="21">quid enim ad eum pertinet de domo sua post se et si numerus mensuum eius dimidietur</seg>
          <seg type="verse" n="22">numquid Deum quispiam docebit scientiam qui excelsos iudicat</seg>
          <seg type="verse" n="23">iste moritur robustus et sanus dives et felix</seg>
          <seg type="verse" n="24">viscera eius plena sunt adipe et medullis ossa illius inrigantur</seg>
          <seg type="verse" n="25">alius vero moritur in amaritudine animae absque ullis opibus</seg>
          <seg type="verse" n="26">et tamen simul in pulverem dormient et vermes operient eos</seg>
          <seg type="verse" n="27">certe novi cogitationes vestras et sententias contra me iniquas</seg>
          <seg type="verse" n="28">dicitis enim ubi est domus principis et ubi tabernacula impiorum</seg>
          <seg type="verse" n="29">interrogate quemlibet de viatoribus et haec eadem eum intellegere cognoscetis</seg>
          <seg type="verse" n="30">quia in diem perditionis servabitur malus et ad diem furoris ducitur</seg>
          <seg type="verse" n="31">quis arguet coram eo viam eius et quae fecit quis reddet illi</seg>
          <seg type="verse" n="32">ipse ad sepulchra ducetur et in congerie mortuorum vigilabit</seg>
          <seg type="verse" n="33">dulcis fuit glareis Cocyti et post se omnem hominem trahet et ante se innumerabiles</seg>
          <seg type="verse" n="34">quomodo igitur consolamini me frustra cum responsio vestra repugnare ostensa sit veritati</seg>
        </div>
        <div type="chapter" n="22">
          <seg type="verse" n="1">respondens autem Eliphaz Themanites dixit</seg>
          <seg type="verse" n="2">numquid Deo conparari potest homo etiam cum perfectae fuerit scientiae</seg>
          <seg type="verse" n="3">quid prodest Deo si iustus fueris aut quid ei confers si inmaculata fuerit via tua</seg>
          <seg type="verse" n="4">numquid timens arguet te et veniet tecum in iudicium</seg>
          <seg type="verse" n="5">et non propter malitiam tuam plurimam et infinitas iniquitates tuas</seg>
          <seg type="verse" n="6">abstulisti enim pignus fratrum tuorum sine causa et nudos spoliasti vestibus</seg>
          <seg type="verse" n="7">aquam lasso non dedisti et esurienti subtraxisti panem</seg>
          <seg type="verse" n="8">in fortitudine brachii tui possidebas terram et potentissimus obtinebas eam</seg>
          <seg type="verse" n="9">viduas dimisisti vacuas et lacertos pupillorum comminuisti</seg>
          <seg type="verse" n="10">propterea circumdatus es laqueis et conturbat te formido subita</seg>
          <seg type="verse" n="11">et putabas te tenebras non visurum et impetu aquarum inundantium non oppressurum</seg>
          <seg type="verse" n="12">an cogitas quod Deus excelsior caelo et super stellarum vertices sublimetur</seg>
          <seg type="verse" n="13">et dicis quid enim novit Deus et quasi per caliginem iudicat</seg>
          <seg type="verse" n="14">nubes latibulum eius nec nostra considerat et circa cardines caeli perambulat</seg>
          <seg type="verse" n="15">numquid semitam saeculorum custodire cupis quam calcaverunt viri iniqui</seg>
          <seg type="verse" n="16">qui sublati sunt ante tempus suum et fluvius subvertit fundamentum eorum</seg>
          <seg type="verse" n="17">qui dicebant Deo recede a nobis et quasi nihil possit facere Omnipotens aestimabant eum</seg>
          <seg type="verse" n="18">cum ille implesset domos eorum bonis quorum sententia procul sit a me</seg>
          <seg type="verse" n="19">videbunt iusti et laetabuntur et innocens subsannabit eos</seg>
          <seg type="verse" n="20">nonne succisa est erectio eorum et reliquias eorum devoravit ignis</seg>
          <seg type="verse" n="21">adquiesce igitur ei et habeto pacem et per haec habebis fructus optimos</seg>
          <seg type="verse" n="22">suscipe ex ore illius legem et pone sermones eius in corde tuo</seg>
          <seg type="verse" n="23">si reversus fueris ad Omnipotentem aedificaberis et longe facies iniquitatem a tabernaculo tuo</seg>
          <seg type="verse" n="24">dabit pro terra silicem et pro silice torrentes aureos</seg>
          <seg type="verse" n="25">eritque Omnipotens contra hostes tuos et argentum coacervabitur tibi</seg>
          <seg type="verse" n="26">tunc super Omnipotentem deliciis afflues et elevabis ad Deum faciem tuam</seg>
          <seg type="verse" n="27">rogabis eum et exaudiet te et vota tua reddes</seg>
          <seg type="verse" n="28">decernes rem et veniet tibi et in viis tuis splendebit lumen</seg>
          <seg type="verse" n="29">qui enim humiliatus fuerit erit in gloria et qui inclinaverit oculos suos ipse salvabitur</seg>
          <seg type="verse" n="30">salvabitur innocens salvabitur autem munditia manuum suarum</seg>
        </div>
        <div type="chapter" n="23">
          <seg type="verse" n="1">respondens autem Iob dixit</seg>
          <seg type="verse" n="2">nunc quoque in amaritudine est sermo meus et manus plagae meae adgravata est super gemitum meum</seg>
          <seg type="verse" n="3">quis mihi tribuat ut cognoscam et inveniam illum et veniam usque ad solium eius</seg>
          <seg type="verse" n="4">ponam coram eo iudicium et os meum replebo increpationibus</seg>
          <seg type="verse" n="5">ut sciam verba quae mihi respondeat et intellegam quid loquatur mihi</seg>
          <seg type="verse" n="6">nolo multa fortitudine contendat mecum nec magnitudinis suae mole me premat</seg>
          <seg type="verse" n="7">proponat aequitatem contra me et perveniat ad victoriam iudicium meum</seg>
          <seg type="verse" n="8">si ad orientem iero non apparet si ad occidentem non intellegam eum</seg>
          <seg type="verse" n="9">si ad sinistram quid agat non adprehendam eum si me vertam ad dextram non videbo illum</seg>
          <seg type="verse" n="10">ipse vero scit viam meam et probavit me quasi aurum quod per ignem transit</seg>
          <seg type="verse" n="11">vestigia eius secutus est pes meus viam eius custodivi et non declinavi ex ea</seg>
          <seg type="verse" n="12">a mandatis labiorum eius non recessi et in sinu meo abscondi verba oris eius</seg>
          <seg type="verse" n="13">ipse enim solus est et nemo avertere potest cogitationem eius et anima eius quodcumque voluerit hoc facit</seg>
          <seg type="verse" n="14">cum expleverit in me voluntatem suam et alia multa similia praesto sunt ei</seg>
          <seg type="verse" n="15">et idcirco a facie eius turbatus sum et considerans eum timore sollicitor</seg>
          <seg type="verse" n="16">Deus mollivit cor meum et Omnipotens conturbavit me</seg>
          <seg type="verse" n="17">non enim perii propter inminentes tenebras nec faciem meam operuit caligo</seg>
        </div>
        <div type="chapter" n="24">
          <seg type="verse" n="1">ab Omnipotente non sunt abscondita tempora qui autem noverunt eum ignorant dies illius</seg>
          <seg type="verse" n="2">alii terminos transtulerunt diripuerunt greges et paverunt eos</seg>
          <seg type="verse" n="3">asinum pupillorum abigerunt et abstulerunt pro pignore bovem viduae</seg>
          <seg type="verse" n="4">subverterunt pauperum viam et oppresserunt pariter mansuetos terrae</seg>
          <seg type="verse" n="5">alii quasi onagri in deserto egrediuntur ad opus suum vigilantesque ad praedam praeparant panem liberis</seg>
          <seg type="verse" n="6">agrum non suum demetunt et vineam eius quem vi oppresserunt vindemiant</seg>
          <seg type="verse" n="7">nudos dimittunt homines indumenta tollentes quibus non est operimentum in frigore</seg>
          <seg type="verse" n="8">quos imbres montium rigant et non habentes velamen amplexantur lapides</seg>
          <seg type="verse" n="9">vim fecerunt depraedantes pupillos et vulgum pauperem spoliaverunt</seg>
          <seg type="verse" n="10">nudis et incedentibus absque vestitu et esurientibus tulerunt spicas</seg>
          <seg type="verse" n="11">inter acervos eorum meridiati sunt qui calcatis torcularibus sitiunt</seg>
          <seg type="verse" n="12">de civitatibus fecerunt viros gemere et anima vulneratorum clamavit et Deus inultum abire non patitur</seg>
          <seg type="verse" n="13">ipsi fuerunt rebelles luminis nescierunt vias eius nec reversi sunt per semitas illius</seg>
          <seg type="verse" n="14">mane primo consurgit homicida interficit egenum et pauperem per noctem vero erit quasi fur</seg>
          <seg type="verse" n="15">oculus adulteri observat caliginem dicens non me videbit oculus et operiet vultum suum</seg>
          <seg type="verse" n="16">perfodit in tenebris domos sicut in die condixerant sibi et ignoraverunt lucem</seg>
          <seg type="verse" n="17">si subito apparuerit aurora arbitrantur umbram mortis et sic in tenebris quasi in luce ambulant</seg>
          <seg type="verse" n="18">levis est super faciem aquae maledicta sit pars eius in terra nec ambulet per viam vinearum</seg>
          <seg type="verse" n="19">ad nimium calorem transeat ab aquis nivium et usque ad inferos peccatum illius</seg>
          <seg type="verse" n="20">obliviscatur eius misericordia dulcedo illius vermes non sit in recordatione sed conteratur quasi lignum infructuosum</seg>
          <seg type="verse" n="21">pavit enim sterilem et quae non parit et viduae bene non fecit</seg>
          <seg type="verse" n="22">detraxit fortes in fortitudine sua et cum steterit non credet vitae suae</seg>
          <seg type="verse" n="23">dedit ei Deus locum paenitentiae et ille abutitur eo in superbiam oculi autem eius sunt in viis illius</seg>
          <seg type="verse" n="24">elevati sunt ad modicum et non subsistent et humiliabuntur sicut omnia et auferentur et sicut summitates spicarum conterentur</seg>
          <seg type="verse" n="25">quod si non est ita quis me potest arguere esse mentitum et ponere ante Deum verba mea</seg>
        </div>
        <div type="chapter" n="25">
          <seg type="verse" n="1">respondens autem Baldad Suites dixit</seg>
          <seg type="verse" n="2">potestas et terror apud eum est qui facit concordiam in sublimibus suis</seg>
          <seg type="verse" n="3">numquid est numerus militum eius et super quem non surget lumen illius</seg>
          <seg type="verse" n="4">numquid iustificari potest homo conparatus Deo aut apparere mundus natus de muliere</seg>
          <seg type="verse" n="5">ecce etiam luna non splendet et stellae non sunt mundae in conspectu eius</seg>
          <seg type="verse" n="6">quanto magis homo putredo et filius hominis vermis</seg>
        </div>
        <div type="chapter" n="26">
          <seg type="verse" n="1">respondens autem Iob dixit</seg>
          <seg type="verse" n="2">cuius adiutor es numquid inbecilli et sustentas brachium eius qui non est fortis</seg>
          <seg type="verse" n="3">cui dedisti consilium forsitan illi qui non habet sapientiam et prudentiam tuam ostendisti plurimam</seg>
          <seg type="verse" n="4">quem docere voluisti nonne eum qui fecit spiramen tuum</seg>
          <seg type="verse" n="5">ecce gigantes gemunt sub aquis et qui habitant cum eis</seg>
          <seg type="verse" n="6">nudus est inferus coram illo et nullum est operimentum perditioni</seg>
          <seg type="verse" n="7">qui extendit aquilonem super vacuum et adpendit terram super nihili</seg>
          <seg type="verse" n="8">qui ligat aquas in nubibus suis ut non erumpant pariter deorsum</seg>
          <seg type="verse" n="9">qui tenet vultum solii sui et expandit super illud nebulam suam</seg>
          <seg type="verse" n="10">terminum circumdedit aquis usque dum finiantur lux et tenebrae</seg>
          <seg type="verse" n="11">columnae caeli contremescunt et pavent ad nutum eius</seg>
          <seg type="verse" n="12">in fortitudine illius repente maria congregata sunt et prudentia eius percussit superbum</seg>
          <seg type="verse" n="13">spiritus eius ornavit caelos et obsetricante manu eius eductus est coluber tortuosus</seg>
          <seg type="verse" n="14">ecce haec ex parte dicta sunt viarum eius et cum vix parvam stillam sermonis eius audierimus quis poterit tonitruum magnitudinis illius intueri</seg>
        </div>
        <div type="chapter" n="27">
          <seg type="verse" n="1">addidit quoque Iob adsumens parabolam suam et dixit</seg>
          <seg type="verse" n="2">vivit Deus qui abstulit iudicium meum et Omnipotens qui ad amaritudinem adduxit animam meam</seg>
          <seg type="verse" n="3">quia donec superest halitus in me et spiritus Dei in naribus meis</seg>
          <seg type="verse" n="4">non loquentur labia mea iniquitatem nec lingua mea meditabitur mendacium</seg>
          <seg type="verse" n="5">absit a me ut iustos vos esse iudicem donec deficiam non recedam ab innocentia mea</seg>
          <seg type="verse" n="6">iustificationem meam quam coepi tenere non deseram nec enim reprehendit me cor meum in omni vita mea</seg>
          <seg type="verse" n="7">sit ut impius inimicus meus et adversarius meus quasi iniquus</seg>
          <seg type="verse" n="8">quae enim spes est hypocritae si avare rapiat et non liberet Deus animam eius</seg>
          <seg type="verse" n="9">numquid clamorem eius Deus audiet cum venerit super illum angustia</seg>
          <seg type="verse" n="10">aut poterit in Omnipotente delectari et invocare Deum in omni tempore</seg>
          <seg type="verse" n="11">docebo vos per manum Dei quae Omnipotens habeat nec abscondam</seg>
          <seg type="verse" n="12">ecce vos omnes nostis et quid sine causa vana loquimini</seg>
          <seg type="verse" n="13">haec est pars hominis impii apud Deum et hereditas violentorum quam ab Omnipotente suscipient</seg>
          <seg type="verse" n="14">si multiplicati fuerint filii eius in gladio erunt et nepotes eius non saturabuntur pane</seg>
          <seg type="verse" n="15">qui reliqui fuerint ex eo sepelientur in interitu et viduae illius non plorabunt</seg>
          <seg type="verse" n="16">si conportaverit quasi terram argentum et sicut lutum praeparaverit vestimenta</seg>
          <seg type="verse" n="17">praeparabit quidem sed iustus vestietur illis et argentum innocens dividet</seg>
          <seg type="verse" n="18">aedificavit sicut tinea domum suam et sicut custos fecit umbraculum</seg>
          <seg type="verse" n="19">dives cum dormierit nihil secum auferet aperit oculos suos et nihil inveniet</seg>
          <seg type="verse" n="20">adprehendit eum quasi aqua inopia nocte opprimet eum tempestas</seg>
          <seg type="verse" n="21">tollet eum ventus urens et auferet et velut turbo rapiet eum de loco suo</seg>
          <seg type="verse" n="22">et mittet super eum et non parcet de manu eius fugiens fugiet</seg>
          <seg type="verse" n="23">stringet super eum manus suas et sibilabit super illum intuens locum eius</seg>
        </div>
        <div type="chapter" n="28">
          <seg type="verse" n="1">habet argentum venarum suarum principia et auro locus est in quo conflatur</seg>
          <seg type="verse" n="2">ferrum de terra tollitur et lapis solutus calore in aes vertitur</seg>
          <seg type="verse" n="3">tempus posuit tenebris et universorum finem ipse considerat lapidem quoque caliginis et umbram mortis</seg>
          <seg type="verse" n="4">dividit torrens a populo peregrinante eos quos oblitus est pes egentis hominum et invios</seg>
          <seg type="verse" n="5">terra de qua oriebatur panis in loco suo igne subversa est</seg>
          <seg type="verse" n="6">locus sapphyri lapides eius et glebae illius aurum</seg>
          <seg type="verse" n="7">semitam ignoravit avis nec intuitus est oculus vulturis</seg>
          <seg type="verse" n="8">non calcaverunt eam filii institorum nec pertransivit per eam leaena</seg>
          <seg type="verse" n="9">ad silicem extendit manum suam subvertit a radicibus montes</seg>
          <seg type="verse" n="10">in petris rivos excidit et omne pretiosum vidit oculus eius</seg>
          <seg type="verse" n="11">profunda quoque fluviorum scrutatus est et abscondita produxit in lucem</seg>
          <seg type="verse" n="12">sapientia vero ubi invenitur et quis est locus intellegentiae</seg>
          <seg type="verse" n="13">nescit homo pretium eius nec invenitur in terra suaviter viventium</seg>
          <seg type="verse" n="14">abyssus dicit non est in me et mare loquitur non est mecum</seg>
          <seg type="verse" n="15">non dabitur aurum obrizum pro ea nec adpendetur argentum in commutatione eius</seg>
          <seg type="verse" n="16">non conferetur tinctis Indiae coloribus nec lapidi sardonico pretiosissimo vel sapphyro</seg>
          <seg type="verse" n="17">non adaequabitur ei aurum vel vitrum nec commutabuntur pro ea vasa auri</seg>
          <seg type="verse" n="18">excelsa et eminentia non memorabuntur conparatione eius trahitur autem sapientia de occultis</seg>
          <seg type="verse" n="19">non adaequabitur ei topazium de Aethiopia nec tincturae mundissimae conponetur</seg>
          <seg type="verse" n="20">unde ergo sapientia veniet et quis est locus intellegentiae</seg>
          <seg type="verse" n="21">abscondita est ab oculis omnium viventium volucres quoque caeli latet</seg>
          <seg type="verse" n="22">perditio et mors dixerunt auribus nostris audivimus famam eius</seg>
          <seg type="verse" n="23">Deus intellegit viam eius et ipse novit locum illius</seg>
          <seg type="verse" n="24">ipse enim fines mundi intuetur et omnia quae sub caelo sunt respicit</seg>
          <seg type="verse" n="25">qui fecit ventis pondus et aquas adpendit mensura</seg>
          <seg type="verse" n="26">quando ponebat pluviis legem et viam procellis sonantibus</seg>
          <seg type="verse" n="27">tunc vidit illam et enarravit et praeparavit et investigavit</seg>
          <seg type="verse" n="28">et dixit homini ecce timor Domini ipsa est sapientia et recedere a malo intellegentia</seg>
        </div>
        <div type="chapter" n="29">
          <seg type="verse" n="1">addidit quoque Iob adsumens parabolam suam et dixit</seg>
          <seg type="verse" n="2">quis mihi tribuat ut sim iuxta menses pristinos secundum dies quibus Deus custodiebat me</seg>
          <seg type="verse" n="3">quando splendebat lucerna eius super caput meum et ad lumen eius ambulabam in tenebris</seg>
          <seg type="verse" n="4">sicut fui in diebus adulescentiae meae quando secreto Deus erat in tabernaculo meo</seg>
          <seg type="verse" n="5">quando erat Omnipotens mecum et in circuitu meo pueri mei</seg>
          <seg type="verse" n="6">quando lavabam pedes meos butyro et petra fundebat mihi rivos olei</seg>
          <seg type="verse" n="7">quando procedebam ad portam civitatis et in platea parabant cathedram mihi</seg>
          <seg type="verse" n="8">videbant me iuvenes et abscondebantur et senes adsurgentes stabant</seg>
          <seg type="verse" n="9">principes cessabant loqui et digitum superponebant ori suo</seg>
          <seg type="verse" n="10">vocem suam cohibebant duces et lingua eorum gutturi suo adherebat</seg>
          <seg type="verse" n="11">auris audiens beatificabat me et oculus videns testimonium reddebat mihi</seg>
          <seg type="verse" n="12">quod liberassem pauperem vociferantem et pupillum cui non esset adiutor</seg>
          <seg type="verse" n="13">benedictio perituri super me veniebat et cor viduae consolatus sum</seg>
          <seg type="verse" n="14">iustitia indutus sum et vestivit me sicut vestimento et diademate iudicio meo</seg>
          <seg type="verse" n="15">oculus fui caeco et pes claudo</seg>
          <seg type="verse" n="16">pater eram pauperum et causam quam nesciebam diligentissime investigabam</seg>
          <seg type="verse" n="17">conterebam molas iniqui et de dentibus illius auferebam praedam</seg>
          <seg type="verse" n="18">dicebamque in nidulo meo moriar et sicut palma multiplicabo dies</seg>
          <seg type="verse" n="19">radix mea aperta est secus aquas et ros morabitur in messione mea</seg>
          <seg type="verse" n="20">gloria mea semper innovabitur et arcus meus in manu mea instaurabitur</seg>
          <seg type="verse" n="21">qui me audiebant expectabant sententiam et intenti tacebant ad consilium meum</seg>
          <seg type="verse" n="22">verbis meis addere nihil audebant et super illos stillabat eloquium meum</seg>
          <seg type="verse" n="23">expectabant me sicut pluviam et os suum aperiebant quasi ad imbrem serotinum</seg>
          <seg type="verse" n="24">si quando ridebam ad eos non credebant et lux vultus mei non cadebat in terram</seg>
          <seg type="verse" n="25">si voluissem ire ad eos sedebam primus cumque sederem quasi rex circumstante exercitu eram tamen maerentium consolator</seg>
        </div>
        <div type="chapter" n="30">
          <seg type="verse" n="1">nunc autem derident me iuniores tempore quorum non dignabar patres ponere cum canibus gregis mei</seg>
          <seg type="verse" n="2">quorum virtus manuum erat mihi pro nihilo et vita ipsa putabantur indigni</seg>
          <seg type="verse" n="3">egestate et fame steriles qui rodebant in solitudine squalentes calamitate et miseria</seg>
          <seg type="verse" n="4">et mandebant herbas et arborum cortices et radix iuniperorum erat cibus eorum</seg>
          <seg type="verse" n="5">qui de convallibus ista rapientes cum singula repperissent ad ea cum clamore currebant</seg>
          <seg type="verse" n="6">in desertis habitabant torrentium et in cavernis terrae vel super glaream</seg>
          <seg type="verse" n="7">qui inter huiuscemodi laetabantur et esse sub sentibus delicias conputabant</seg>
          <seg type="verse" n="8">filii stultorum et ignobilium et in terra penitus non parentes</seg>
          <seg type="verse" n="9">nunc in eorum canticum versus sum et factus sum eis proverbium</seg>
          <seg type="verse" n="10">abominantur me et longe fugiunt a me et faciem meam conspuere non verentur</seg>
          <seg type="verse" n="11">faretram enim suam aperuit et adflixit me et frenum posuit in os meum</seg>
          <seg type="verse" n="12">ad dexteram orientis calamitatis meae ilico surrexerunt pedes meos subverterunt et oppresserunt quasi fluctibus semitis suis</seg>
          <seg type="verse" n="13">dissipaverunt itinera mea insidiati sunt mihi et praevaluerunt et non fuit qui ferret auxilium</seg>
          <seg type="verse" n="14">quasi rupto muro et aperta ianua inruerunt super me et ad meas miserias devoluti sunt</seg>
          <seg type="verse" n="15">redactus sum in nihili abstulisti quasi ventus desiderium meum et velut nubes pertransiit salus mea</seg>
          <seg type="verse" n="16">nunc autem in memet ipso marcescit anima mea et possident me dies adflictionis</seg>
          <seg type="verse" n="17">nocte os meum perforatur doloribus et qui me comedunt non dormiunt</seg>
          <seg type="verse" n="18">in multitudine eorum consumitur vestimentum meum et quasi capitio tunicae sic cinxerunt me</seg>
          <seg type="verse" n="19">conparatus sum luto et adsimilatus favillae et cineri</seg>
          <seg type="verse" n="20">clamo ad te et non exaudis me sto et non respicis me</seg>
          <seg type="verse" n="21">mutatus es mihi in crudelem et in duritia manus tuae adversaris mihi</seg>
          <seg type="verse" n="22">elevasti me et quasi super ventum ponens elisisti me valide</seg>
          <seg type="verse" n="23">scio quia morti tradas me ubi constituta domus est omni viventi</seg>
          <seg type="verse" n="24">verumtamen non ad consumptionem eorum emittis manum tuam et si corruerint ipse salvabis</seg>
          <seg type="verse" n="25">flebam quondam super eum qui adflictus erat et conpatiebatur anima mea pauperi</seg>
          <seg type="verse" n="26">expectabam bona et venerunt mihi mala praestolabar lucem et eruperunt tenebrae</seg>
          <seg type="verse" n="27">interiora mea efferbuerunt absque ulla requie praevenerunt me dies adflictionis</seg>
          <seg type="verse" n="28">maerens incedebam sine furore consurgens in turba clamavi</seg>
          <seg type="verse" n="29">frater fui draconum et socius strutionum</seg>
          <seg type="verse" n="30">cutis mea denigrata est super me et ossa mea aruerunt prae caumate</seg>
          <seg type="verse" n="31">versa est in luctum cithara mea et organum meum in vocem flentium</seg>
        </div>
        <div type="chapter" n="31">
          <seg type="verse" n="1">pepigi foedus cum oculis meis ut ne cogitarem quidem de virgine</seg>
          <seg type="verse" n="2">quam enim partem haberet Deus in me desuper et hereditatem Omnipotens de excelsis</seg>
          <seg type="verse" n="3">numquid non perditio est iniquo et alienatio operantibus iniustitiam</seg>
          <seg type="verse" n="4">nonne ipse considerat vias meas et cunctos gressus meos dinumerat</seg>
          <seg type="verse" n="5">si ambulavi in vanitate et festinavit in dolo pes meus</seg>
          <seg type="verse" n="6">adpendat me in statera iusta et sciat Deus simplicitatem meam</seg>
          <seg type="verse" n="7">si declinavit gressus meus de via et si secutum est oculos meos cor meum et in manibus meis adhesit macula</seg>
          <seg type="verse" n="8">seram et alius comedat et progenies mea eradicetur</seg>
          <seg type="verse" n="9">si deceptum est cor meum super mulierem et si ad ostium amici mei insidiatus sum</seg>
          <seg type="verse" n="10">scortum sit alteri uxor mea et super illam incurventur alii</seg>
          <seg type="verse" n="11">hoc enim nefas est et iniquitas maxima</seg>
          <seg type="verse" n="12">ignis est usque ad perditionem devorans et omnia eradicans genimina</seg>
          <seg type="verse" n="13">si contempsi subire iudicium cum servo meo et ancillae meae cum disceptarent adversum me</seg>
          <seg type="verse" n="14">quid enim faciam cum surrexerit ad iudicandum Deus et cum quaesierit quid respondebo illi</seg>
          <seg type="verse" n="15">numquid non in utero fecit me qui et illum operatus est et formavit in vulva unus</seg>
          <seg type="verse" n="16">si negavi quod volebant pauperibus et oculos viduae expectare feci</seg>
          <seg type="verse" n="17">si comedi buccellam meam solus et non comedit pupillus ex ea</seg>
          <seg type="verse" n="18">quia ab infantia mea crevit mecum miseratio et de utero matris meae egressa est mecum</seg>
          <seg type="verse" n="19">si despexi pereuntem eo quod non habuerit indumentum et absque operimento pauperem</seg>
          <seg type="verse" n="20">si non benedixerunt mihi latera eius et de velleribus ovium mearum calefactus est</seg>
          <seg type="verse" n="21">si levavi super pupillum manum meam etiam cum viderem me in porta superiorem</seg>
          <seg type="verse" n="22">umerus meus a iunctura sua cadat et brachium meum cum suis ossibus confringatur</seg>
          <seg type="verse" n="23">semper enim quasi tumentes super me fluctus timui Deum et pondus eius ferre non potui</seg>
          <seg type="verse" n="24">si putavi aurum robur meum et obrizae dixi fiducia mea</seg>
          <seg type="verse" n="25">si laetatus sum super multis divitiis meis et quia plurima repperit manus mea</seg>
          <seg type="verse" n="26">si vidi solem cum fulgeret et lunam incedentem clare</seg>
          <seg type="verse" n="27">et lactatum est in abscondito cor meum et osculatus sum manum meam ore meo</seg>
          <seg type="verse" n="28">quae est iniquitas maxima et negatio contra Deum altissimum</seg>
          <seg type="verse" n="29">si gavisus sum ad ruinam eius qui me oderat et exultavi quod invenisset eum malum</seg>
          <seg type="verse" n="30">non enim dedi ad peccandum guttur meum ut expeterem maledicens animam eius</seg>
          <seg type="verse" n="31">si non dixerunt viri tabernaculi mei quis det de carnibus eius ut saturemur</seg>
          <seg type="verse" n="32">foris non mansit peregrinus ostium meum viatori patuit</seg>
          <seg type="verse" n="33">si abscondi quasi homo peccatum meum et celavi in sinu meo iniquitatem meam</seg>
          <seg type="verse" n="34">si expavi ad multitudinem nimiam et despectio propinquorum terruit me et non magis tacui nec egressus sum ostium</seg>
          <seg type="verse" n="35">quis mihi tribuat auditorem ut desiderium meum Omnipotens audiat et librum scribat ipse qui iudicat</seg>
          <seg type="verse" n="36">ut in umero meo portem illum et circumdem illum quasi coronam mihi</seg>
          <seg type="verse" n="37">per singulos gradus meos pronuntiabo illum et quasi principi offeram eum</seg>
          <seg type="verse" n="38">si adversum me terra mea clamat et cum ipsa sulci eius deflent</seg>
          <seg type="verse" n="39">si fructus eius comedi absque pecunia et animam agricolarum eius adflixi</seg>
          <seg type="verse" n="40">pro frumento oriatur mihi tribulus et pro hordeo spina finita sunt verba Iob</seg>
        </div>
        <div type="chapter" n="32">
          <seg type="verse" n="1">omiserunt autem tres viri isti respondere Iob eo quod iustus sibi videretur</seg>
          <seg type="verse" n="2">et iratus indignatusque Heliu filius Barachel Buzites de cognatione Ram iratus est autem adversus Iob eo quod iustum se esse diceret coram Deo</seg>
          <seg type="verse" n="3">porro adversum amicos eius indignatus est eo quod non invenissent responsionem rationabilem sed tantummodo condemnassent Iob</seg>
          <seg type="verse" n="4">igitur Heliu expectavit Iob loquentem eo quod seniores se essent qui loquebantur</seg>
          <seg type="verse" n="5">cum autem vidisset quod tres respondere non potuissent iratus est vehementer</seg>
          <seg type="verse" n="6">respondensque Heliu filius Barachel Buzites dixit iunior sum tempore vos autem antiquiores idcirco dimisso capite veritus sum indicare vobis meam sententiam</seg>
          <seg type="verse" n="7">sperabam enim quod aetas prolixior loqueretur et annorum multitudo doceret sapientiam</seg>
          <seg type="verse" n="8">sed ut video spiritus est in hominibus et inspiratio Omnipotentis dat intellegentiam</seg>
          <seg type="verse" n="9">non sunt longevi sapientes nec senes intellegunt iudicium</seg>
          <seg type="verse" n="10">ideo dicam audite me ostendam vobis etiam ego meam scientiam</seg>
          <seg type="verse" n="11">expectavi enim sermones vestros audivi prudentiam vestram donec disceptaremini sermonibus</seg>
          <seg type="verse" n="12">et donec putabam vos aliquid dicere considerabam sed ut video non est qui arguere possit Iob et respondere ex vobis sermonibus eius</seg>
          <seg type="verse" n="13">ne forte dicatis invenimus sapientiam Deus proiecit eum non homo</seg>
          <seg type="verse" n="14">nihil locutus est mihi et ego non secundum vestros sermones respondebo illi</seg>
          <seg type="verse" n="15">extimuerunt non responderunt ultra abstuleruntque a se eloquia</seg>
          <seg type="verse" n="16">quoniam igitur expectavi et non sunt locuti steterunt nec responderunt ultra</seg>
          <seg type="verse" n="17">respondebo et ego partem meam et ostendam scientiam meam</seg>
          <seg type="verse" n="18">plenus sum enim sermonibus et coartat me spiritus uteri mei</seg>
          <seg type="verse" n="19">en venter meus quasi mustum absque spiraculo quod lagunculas novas disrumpit</seg>
          <seg type="verse" n="20">loquar et respirabo paululum aperiam labia mea et respondebo</seg>
          <seg type="verse" n="21">non accipiam personam viri et Deum homini non aequabo</seg>
          <seg type="verse" n="22">nescio enim quamdiu subsistam et si post modicum tollat me factor meus</seg>
        </div>
        <div type="chapter" n="33">
          <seg type="verse" n="1">audi igitur Iob eloquia mea et omnes sermones meos ausculta</seg>
          <seg type="verse" n="2">ecce aperui os meum loquatur lingua mea in faucibus meis</seg>
          <seg type="verse" n="3">simplici corde meo sermones mei et sententiam labia mea puram loquentur</seg>
          <seg type="verse" n="4">spiritus Dei fecit me et spiraculum Omnipotentis vivificavit me</seg>
          <seg type="verse" n="5">si potes responde mihi et adversus faciem meam consiste</seg>
          <seg type="verse" n="6">ecce et me sicut et te fecit Deus et de eodem luto ego quoque formatus sum</seg>
          <seg type="verse" n="7">verumtamen miraculum meum non te terreat et eloquentia mea non sit tibi gravis</seg>
          <seg type="verse" n="8">dixisti ergo in auribus meis et vocem verborum audivi</seg>
          <seg type="verse" n="9">mundus sum ego absque delicto inmaculatus et non est iniquitas in me</seg>
          <seg type="verse" n="10">quia querellas in me repperit ideo arbitratus est me inimicum sibi</seg>
          <seg type="verse" n="11">posuit in nervo pedes meos custodivit omnes semitas meas</seg>
          <seg type="verse" n="12">hoc est ergo in quo non es iustificatus respondebo tibi quia maior sit Deus homine</seg>
          <seg type="verse" n="13">adversum eum contendis quod non ad omnia verba responderit tibi</seg>
          <seg type="verse" n="14">semel loquitur Deus et secundo id ipsum non repetit</seg>
          <seg type="verse" n="15">per somnium in visione nocturna quando inruit sopor super homines et dormiunt in lectulo</seg>
          <seg type="verse" n="16">tunc aperit aures virorum et erudiens eos instruit disciplinam</seg>
          <seg type="verse" n="17">ut avertat hominem ab his quae facit et liberet eum de superbia</seg>
          <seg type="verse" n="18">eruens animam eius a corruptione et vitam illius ut non transeat in gladium</seg>
          <seg type="verse" n="19">increpat quoque per dolorem in lectulo et omnia ossa eius marcescere facit</seg>
          <seg type="verse" n="20">abominabilis ei fit in vita sua panis et animae illius cibus ante desiderabilis</seg>
          <seg type="verse" n="21">tabescet caro eius et ossa quae tecta fuerant nudabuntur</seg>
          <seg type="verse" n="22">adpropinquabit corruptioni anima eius et vita illius mortiferis</seg>
          <seg type="verse" n="23">si fuerit pro eo angelus loquens unum de milibus ut adnuntiet hominis aequitatem</seg>
          <seg type="verse" n="24">miserebitur eius et dicet libera eum et non descendat in corruptionem inveni in quo ei propitier</seg>
          <seg type="verse" n="25">consumpta est caro eius a suppliciis revertatur ad dies adulescentiae suae</seg>
          <seg type="verse" n="26">deprecabitur Deum et placabilis ei erit et videbit faciem eius in iubilo et reddet homini iustitiam suam</seg>
          <seg type="verse" n="27">respiciet homines et dicet peccavi et vere deliqui et ut eram dignus non recepi</seg>
          <seg type="verse" n="28">liberavit animam suam ne pergeret in interitum sed vivens lucem videret</seg>
          <seg type="verse" n="29">ecce haec omnia operatur Deus tribus vicibus per singulos</seg>
          <seg type="verse" n="30">ut revocet animas eorum a corruptione et inluminet luce viventium</seg>
          <seg type="verse" n="31">adtende Iob et audi me et tace dum ego loquar</seg>
          <seg type="verse" n="32">si autem habes quod loquaris responde mihi loquere volo enim te apparere iustum</seg>
          <seg type="verse" n="33">quod si non habes audi me tace et docebo te sapientiam</seg>
        </div>
        <div type="chapter" n="34">
          <seg type="verse" n="1">pronuntians itaque Heliu etiam haec locutus est</seg>
          <seg type="verse" n="2">audite sapientes verba mea et eruditi auscultate me</seg>
          <seg type="verse" n="3">auris enim verba probat et guttur escas gustu diiudicat</seg>
          <seg type="verse" n="4">iudicium eligamus nobis et inter nos videamus quid sit melius</seg>
          <seg type="verse" n="5">quia dixit Iob iustus sum et Deus subvertit iudicium meum</seg>
          <seg type="verse" n="6">in iudicando enim me mendacium est violenta sagitta mea absque ullo peccato</seg>
          <seg type="verse" n="7">quis est vir ut est Iob qui bibit subsannationem quasi aquam</seg>
          <seg type="verse" n="8">qui graditur cum operantibus iniquitatem et ambulat cum viris impiis</seg>
          <seg type="verse" n="9">dixit enim non placebit vir Deo etiam si cucurrerit cum eo</seg>
          <seg type="verse" n="10">ideo viri cordati audite me absit a Deo impietas et ab Omnipotente iniquitas</seg>
          <seg type="verse" n="11">opus enim hominis reddet ei et iuxta vias singulorum restituet</seg>
          <seg type="verse" n="12">vere enim Deus non condemnabit frustra nec Omnipotens subvertet iudicium</seg>
          <seg type="verse" n="13">quem constituit alium super terram aut quem posuit super orbem quem fabricatus est</seg>
          <seg type="verse" n="14">si direxerit ad eum cor suum spiritum illius et flatum ad se trahet</seg>
          <seg type="verse" n="15">deficiet omnis caro simul et homo in cinerem revertetur</seg>
          <seg type="verse" n="16">si habes ergo intellectum audi quod dicitur et ausculta vocem eloquii mei</seg>
          <seg type="verse" n="17">numquid qui non amat iudicium sanare potest et quomodo tu eum qui iustus est in tantum condemnas</seg>
          <seg type="verse" n="18">qui dicit regi apostata qui vocat duces impios</seg>
          <seg type="verse" n="19">qui non accipit personas principum nec cognovit tyrannum cum disceptaret contra pauperem opus enim manuum eius sunt universi</seg>
          <seg type="verse" n="20">subito morientur et in media nocte turbabuntur populi et pertransibunt et auferent violentum absque manu</seg>
          <seg type="verse" n="21">oculi enim eius super vias hominum et omnes gressus eorum considerat</seg>
          <seg type="verse" n="22">non sunt tenebrae et non est umbra mortis ut abscondantur ibi qui operantur iniquitatem</seg>
          <seg type="verse" n="23">neque enim ultra in hominis potestate est ut veniat ad Deum in iudicium</seg>
          <seg type="verse" n="24">conteret multos innumerabiles et stare faciet alios pro eis</seg>
          <seg type="verse" n="25">novit enim opera eorum et idcirco inducet noctem et conterentur</seg>
          <seg type="verse" n="26">quasi impios percussit eos in loco videntium</seg>
          <seg type="verse" n="27">qui quasi de industria recesserunt ab eo et omnes vias eius intellegere noluerunt</seg>
          <seg type="verse" n="28">ut pervenire facerent ad eum clamorem egeni et audiret vocem pauperum</seg>
          <seg type="verse" n="29">ipso enim concedente pacem quis est qui condemnet ex quo absconderit vultum quis est qui contempletur eum et super gentem et super omnes homines</seg>
          <seg type="verse" n="30">qui regnare facit hominem hypocritam propter peccata populi</seg>
          <seg type="verse" n="31">quia ergo ego locutus sum ad Deum te quoque non prohibeo</seg>
          <seg type="verse" n="32">si erravi tu doce me si iniquitatem locutus sum ultra non addam</seg>
          <seg type="verse" n="33">numquid a te Deus expetit eam quia displicuit tibi tu enim coepisti loqui et non ego quod si quid nosti melius loquere</seg>
          <seg type="verse" n="34">viri intellegentes loquantur mihi et vir sapiens audiat me</seg>
          <seg type="verse" n="35">Iob autem stulte locutus est et verba illius non sonant disciplinam</seg>
          <seg type="verse" n="36">pater mi probetur Iob usque ad finem ne desinas in hominibus iniquitatis</seg>
          <seg type="verse" n="37">quia addit super peccata sua blasphemiam inter nos interim constringatur et tunc ad iudicium provocet sermonibus suis Deum</seg>
        </div>
        <div type="chapter" n="35">
          <seg type="verse" n="1">igitur Heliu haec rursum locutus est</seg>
          <seg type="verse" n="2">numquid aequa tibi videtur tua cogitatio ut diceres iustior Deo sum</seg>
          <seg type="verse" n="3">dixisti enim non tibi placet quod rectum est vel quid tibi proderit si ego peccavero</seg>
          <seg type="verse" n="4">itaque ego respondebo sermonibus tuis et amicis tuis tecum</seg>
          <seg type="verse" n="5">suspice caelum et intuere et contemplare aethera quod altior te sit</seg>
          <seg type="verse" n="6">si peccaveris quid ei nocebis et si multiplicatae fuerint iniquitates tuae quid facies contra eum</seg>
          <seg type="verse" n="7">porro si iuste egeris quid donabis ei aut quid de manu tua accipiet</seg>
          <seg type="verse" n="8">homini qui similis tui est nocebit impietas tua et filium hominis adiuvabit iustitia tua</seg>
          <seg type="verse" n="9">propter multitudinem calumniatorum clamabunt et heiulabunt propter vim brachii tyrannorum</seg>
          <seg type="verse" n="10">et non dixit ubi est Deus qui fecit me qui dedit carmina in nocte</seg>
          <seg type="verse" n="11">qui docet nos super iumenta terrae et super volucres caeli erudit nos</seg>
          <seg type="verse" n="12">ibi clamabunt et non exaudiet propter superbiam malorum</seg>
          <seg type="verse" n="13">non ergo frustra audiet Deus et Omnipotens singulorum causas intuebitur</seg>
          <seg type="verse" n="14">etiam cum dixeris non considerat iudicare coram eo et expecta eum</seg>
          <seg type="verse" n="15">nunc enim non infert furorem suum nec ulciscitur scelus valde</seg>
          <seg type="verse" n="16">ergo Iob frustra aperit os suum et absque scientia verba multiplicat</seg>
        </div>
        <div type="chapter" n="36">
          <seg type="verse" n="1">addens quoque Heliu haec locutus est</seg>
          <seg type="verse" n="2">sustine me paululum et indicabo tibi adhuc enim habeo quod pro Deo loquar</seg>
          <seg type="verse" n="3">repetam scientiam meam a principio et operatorem meum probabo iustum</seg>
          <seg type="verse" n="4">vere enim absque mendacio sermones mei et perfecta scientia probabitur tibi</seg>
          <seg type="verse" n="5">Deus potentes non abicit cum et ipse sit potens</seg>
          <seg type="verse" n="6">sed non salvat impios et iudicium pauperibus tribuit</seg>
          <seg type="verse" n="7">non aufert a iusto oculos suos et reges in solio conlocat in perpetuum et illi eriguntur</seg>
          <seg type="verse" n="8">et si fuerint in catenis et vinciantur funibus paupertatis</seg>
          <seg type="verse" n="9">indicabit eis opera eorum et scelera eorum quia violenti fuerint</seg>
          <seg type="verse" n="10">revelabit quoque aurem eorum ut corripiat et loquetur ut revertantur ab iniquitate</seg>
          <seg type="verse" n="11">si audierint et observaverint conplebunt dies suos in bono et annos suos in gloria</seg>
          <seg type="verse" n="12">si autem non audierint transibunt per gladium et consumentur in stultitia</seg>
          <seg type="verse" n="13">simulatores et callidi provocant iram Dei neque clamabunt cum vincti fuerint</seg>
          <seg type="verse" n="14">morietur in tempestate anima eorum et vita eorum inter effeminatos</seg>
          <seg type="verse" n="15">eripiet pauperem de angustia sua et revelabit in tribulatione aurem eius</seg>
          <seg type="verse" n="16">igitur salvabit te de ore angusto latissime et non habentis fundamentum subter se requies autem mensae tuae erit plena pinguedine</seg>
          <seg type="verse" n="17">causa tua quasi impii iudicata est causam iudiciumque recipies</seg>
          <seg type="verse" n="18">non te ergo superet ira ut aliquem opprimas nec multitudo donorum inclinet te</seg>
          <seg type="verse" n="19">depone magnitudinem tuam absque tribulatione et omnes robustos fortitudine</seg>
          <seg type="verse" n="20">ne protrahas noctem ut ascendant populi pro eis</seg>
          <seg type="verse" n="21">cave ne declines ad iniquitatem hanc enim coepisti sequi post miseriam</seg>
          <seg type="verse" n="22">ecce Deus excelsus in fortitudine sua et nullus ei similis in legislatoribus</seg>
          <seg type="verse" n="23">quis poterit scrutari vias eius aut quis ei dicere operatus es iniquitatem</seg>
          <seg type="verse" n="24">memento quod ignores opus eius de quo cecinerunt viri</seg>
          <seg type="verse" n="25">omnes homines vident eum unusquisque intuetur procul</seg>
          <seg type="verse" n="26">ecce Deus magnus vincens scientiam nostram numerus annorum eius inaestimabilis</seg>
          <seg type="verse" n="27">qui aufert stillas pluviae et effundit imbres ad instar gurgitum</seg>
          <seg type="verse" n="28">qui de nubibus fluunt quae praetexunt cuncta desuper</seg>
          <seg type="verse" n="29">si voluerit extendere nubes quasi tentorium suum</seg>
          <seg type="verse" n="30">et fulgurare lumine suo desuper cardines quoque maris operiet</seg>
          <seg type="verse" n="31">per haec enim iudicat populos et dat escas multis mortalibus</seg>
          <seg type="verse" n="32">in manibus abscondit lucem et praecipit ei ut rursus adveniat</seg>
          <seg type="verse" n="33">adnuntiat de ea amico suo quod possessio eius sit et ad eam possit ascendere</seg>
        </div>
        <div type="chapter" n="37">
          <seg type="verse" n="1">super hoc expavit cor meum et emotum est de loco suo</seg>
          <seg type="verse" n="2">audite auditionem in terrore vocis eius et sonum de ore illius procedentem</seg>
          <seg type="verse" n="3">subter omnes caelos ipse considerat et lumen illius super terminos terrae</seg>
          <seg type="verse" n="4">post eum rugiet sonitus tonabit voce magnitudinis suae et non investigabitur cum audita fuerit vox eius</seg>
          <seg type="verse" n="5">tonabit Deus in voce sua mirabiliter qui facit magna et inscrutabilia</seg>
          <seg type="verse" n="6">qui praecipit nivi ut descendat in terram et hiemis pluviis et imbri fortitudinis suae</seg>
          <seg type="verse" n="7">qui in manu omnium hominum signat ut noverint singuli opera sua</seg>
          <seg type="verse" n="8">ingredietur bestia latibulum et in antro suo morabitur</seg>
          <seg type="verse" n="9">ab interioribus egreditur tempestas et ab Arcturo frigus</seg>
          <seg type="verse" n="10">flante Deo concrescit gelu et rursum latissimae funduntur aquae</seg>
          <seg type="verse" n="11">frumentum desiderat nubes et nubes spargunt lumen suum</seg>
          <seg type="verse" n="12">quae lustrant per circuitum quocumque eas voluntas gubernantis duxerit ad omne quod praeceperit illis super faciem orbis terrarum</seg>
          <seg type="verse" n="13">sive in una tribu sive in terra sua sive in quocumque loco misericordiae suae eas iusserit inveniri</seg>
          <seg type="verse" n="14">ausculta haec Iob sta et considera miracula Dei</seg>
          <seg type="verse" n="15">numquid scis quando praeceperit Deus pluviis ut ostenderent lucem nubium eius</seg>
          <seg type="verse" n="16">numquid nosti semitas nubium magnas et perfectas scientias</seg>
          <seg type="verse" n="17">nonne vestimenta tua calida sunt cum perflata fuerit terra austro</seg>
          <seg type="verse" n="18">tu forsitan cum eo fabricatus es caelos qui solidissimi quasi aere fusi sunt</seg>
          <seg type="verse" n="19">ostende nobis quid dicamus illi nos quippe involvimur tenebris</seg>
          <seg type="verse" n="20">quis narrabit ei quae loquor etiam si locutus fuerit homo devorabitur</seg>
          <seg type="verse" n="21">at nunc non vident lucem subito aer cogitur in nubes et ventus transiens fugabit eas</seg>
          <seg type="verse" n="22">ab aquilone aurum venit et ad Deum formidolosa laudatio</seg>
          <seg type="verse" n="23">digne eum invenire non possumus magnus fortitudine et iudicio et iustitia et enarrari non potest</seg>
          <seg type="verse" n="24">ideo timebunt eum viri et non audebunt contemplari omnes qui sibi videntur esse sapientes</seg>
        </div>
        <div type="chapter" n="38">
          <seg type="verse" n="1">respondens autem Dominus Iob de turbine dixit</seg>
          <seg type="verse" n="2">quis est iste involvens sententias sermonibus inperitis</seg>
          <seg type="verse" n="3">accinge sicut vir lumbos tuos interrogabo te et responde mihi</seg>
          <seg type="verse" n="4">ubi eras quando ponebam fundamenta terrae indica mihi si habes intellegentiam</seg>
          <seg type="verse" n="5">quis posuit mensuras eius si nosti vel quis tetendit super eam lineam</seg>
          <seg type="verse" n="6">super quo bases illius solidatae sunt aut quis dimisit lapidem angularem eius</seg>
          <seg type="verse" n="7">cum me laudarent simul astra matutina et iubilarent omnes filii Dei</seg>
          <seg type="verse" n="8">quis conclusit ostiis mare quando erumpebat quasi de vulva procedens</seg>
          <seg type="verse" n="9">cum ponerem nubem vestimentum eius et caligine illud quasi pannis infantiae obvolverem</seg>
          <seg type="verse" n="10">circumdedi illud terminis meis et posui vectem et ostia</seg>
          <seg type="verse" n="11">et dixi usque huc venies et non procedes amplius et hic confringes tumentes fluctus tuos</seg>
          <seg type="verse" n="12">numquid post ortum tuum praecepisti diluculo et ostendisti aurorae locum suum</seg>
          <seg type="verse" n="13">et tenuisti concutiens extrema terrae et excussisti impios ex ea</seg>
          <seg type="verse" n="14">restituetur ut lutum signaculum et stabit sicut vestimentum</seg>
          <seg type="verse" n="15">auferetur ab impiis lux sua et brachium excelsum confringetur</seg>
          <seg type="verse" n="16">numquid ingressus es profunda maris et in novissimis abyssis deambulasti</seg>
          <seg type="verse" n="17">numquid apertae tibi sunt portae mortis et ostia tenebrosa vidisti</seg>
          <seg type="verse" n="18">numquid considerasti latitudines terrae indica mihi si nosti omnia</seg>
          <seg type="verse" n="19">in qua via habitet lux et tenebrarum quis locus sit</seg>
          <seg type="verse" n="20">ut ducas unumquodque ad terminos suos et intellegas semitas domus eius</seg>
          <seg type="verse" n="21">sciebas tunc quod nasciturus esses et numerum dierum tuorum noveras</seg>
          <seg type="verse" n="22">numquid ingressus es thesauros nivis aut thesauros grandinis aspexisti</seg>
          <seg type="verse" n="23">quae praeparavi in tempus hostis in diem pugnae et belli</seg>
          <seg type="verse" n="24">per quam viam spargitur lux dividitur aestus super terram</seg>
          <seg type="verse" n="25">quis dedit vehementissimo imbri cursum et viam sonantis tonitrui</seg>
          <seg type="verse" n="26">ut plueret super terram absque homine in deserto ubi nullus mortalium commoratur</seg>
          <seg type="verse" n="27">ut impleret inviam et desolatam et produceret herbas virentes</seg>
          <seg type="verse" n="28">quis est pluviae pater vel quis genuit stillas roris</seg>
          <seg type="verse" n="29">de cuius utero egressa est glacies et gelu de caelo quis genuit</seg>
          <seg type="verse" n="30">in similitudinem lapidis aquae durantur et superficies abyssi constringitur</seg>
          <seg type="verse" n="31">numquid coniungere valebis micantes stellas Pliadis aut gyrum Arcturi poteris dissipare</seg>
          <seg type="verse" n="32">numquid producis luciferum in tempore suo et vesperum super filios terrae consurgere facis</seg>
          <seg type="verse" n="33">numquid nosti ordinem caeli et pones rationem eius in terra</seg>
          <seg type="verse" n="34">numquid elevabis in nebula vocem tuam et impetus aquarum operiet te</seg>
          <seg type="verse" n="35">numquid mittes fulgura et ibunt et revertentia dicent tibi adsumus</seg>
          <seg type="verse" n="36">quis posuit in visceribus hominis sapientiam vel quis dedit gallo intellegentiam</seg>
          <seg type="verse" n="37">quis enarravit caelorum rationem et concentum caeli quis dormire faciet</seg>
          <seg type="verse" n="38">quando fundebatur pulvis in terram et glebae conpingebantur</seg>
          <seg type="verse" n="39">numquid capies leaenae praedam et animam catulorum eius implebis</seg>
          <seg type="verse" n="40">quando cubant in antris et in specubus insidiantur</seg>
          <seg type="verse" n="41">quis praeparat corvo escam suam quando pulli eius ad Deum clamant vagantes eo quod non habeant cibos</seg>
        </div>
        <div type="chapter" n="39">
          <seg type="verse" n="1">numquid nosti tempus partus hibicum in petris vel parturientes cervas observasti</seg>
          <seg type="verse" n="2">dinumerasti menses conceptus earum et scisti tempus partus earum</seg>
          <seg type="verse" n="3">incurvantur ad fetum et pariunt et rugitus emittunt</seg>
          <seg type="verse" n="4">separantur filii earum pergunt ad pastum egrediuntur et non revertuntur ad eas</seg>
          <seg type="verse" n="5">quis dimisit onagrum liberum et vincula eius quis solvit</seg>
          <seg type="verse" n="6">cui dedi in solitudine domum et tabernacula eius in terra salsuginis</seg>
          <seg type="verse" n="7">contemnit multitudinem civitatis clamorem exactoris non audit</seg>
          <seg type="verse" n="8">circumspicit montes pascuae suae et virentia quaeque perquirit</seg>
          <seg type="verse" n="9">numquid volet rinoceros servire tibi aut morabitur ad praesepe tuum</seg>
          <seg type="verse" n="10">numquid alligabis rinocerota ad arandum loro tuo aut confringet glebas vallium post te</seg>
          <seg type="verse" n="11">numquid fiduciam habebis in magna fortitudine eius et derelinques ei labores tuos</seg>
          <seg type="verse" n="12">numquid credes ei quoniam reddat sementem tibi et aream tuam congreget</seg>
          <seg type="verse" n="13">pinna strutionum similis est pinnis herodii et accipitris</seg>
          <seg type="verse" n="14">quando derelinquit in terra ova sua tu forsitan in pulvere calefacis ea</seg>
          <seg type="verse" n="15">obliviscitur quod pes conculcet ea aut bestiae agri conterant</seg>
          <seg type="verse" n="16">duratur ad filios suos quasi non sint sui frustra laboravit nullo timore cogente</seg>
          <seg type="verse" n="17">privavit enim eam Deus sapientia nec dedit illi intellegentiam</seg>
          <seg type="verse" n="18">cum tempus fuerit in altum alas erigit deridet equitem et ascensorem eius</seg>
          <seg type="verse" n="19">numquid praebebis equo fortitudinem aut circumdabis collo eius hinnitum</seg>
          <seg type="verse" n="20">numquid suscitabis eum quasi lucustas gloria narium eius terror</seg>
          <seg type="verse" n="21">terram ungula fodit exultat audacter in occursum pergit armatis</seg>
          <seg type="verse" n="22">contemnit pavorem nec cedit gladio</seg>
          <seg type="verse" n="23">super ipsum sonabit faretra vibrabit hasta et clypeus</seg>
          <seg type="verse" n="24">fervens et fremens sorbet terram nec reputat tubae sonare clangorem</seg>
          <seg type="verse" n="25">ubi audierit bucinam dicet va procul odoratur bellum exhortationem ducum et ululatum exercitus</seg>
          <seg type="verse" n="26">numquid per sapientiam tuam plumescit accipiter expandens alas suas ad austrum</seg>
          <seg type="verse" n="27">aut ad praeceptum tuum elevabitur aquila et in arduis ponet nidum suum</seg>
          <seg type="verse" n="28">in petris manet et in praeruptis silicibus commoratur atque inaccessis rupibus</seg>
          <seg type="verse" n="29">inde contemplatur escam et de longe oculi eius prospiciunt</seg>
          <seg type="verse" n="30">pulli eius lambent sanguinem et ubicumque cadaver fuerit statim adest</seg>
          <seg type="verse" n="31">et adiecit Dominus et locutus est ad Iob</seg>
          <seg type="verse" n="32">numquid qui contendit cum Deo tam facile conquiescit utique qui arguit Deum debet respondere ei</seg>
          <seg type="verse" n="33">respondens autem Iob Domino dixit</seg>
          <seg type="verse" n="34">qui leviter locutus sum respondere quid possum manum meam ponam super os meum</seg>
          <seg type="verse" n="35">unum locutus sum quod utinam non dixissem et alterum quibus ultra non addam</seg>
        </div>
        <div type="chapter" n="40">
          <seg type="verse" n="1">respondens autem Dominus Iob de turbine ait</seg>
          <seg type="verse" n="2">accinge sicut vir lumbos tuos interrogabo te et indica mihi</seg>
          <seg type="verse" n="3">numquid irritum facies iudicium meum et condemnabis me ut tu iustificeris</seg>
          <seg type="verse" n="4">et si habes brachium sicut Deus et si voce simili tonas</seg>
          <seg type="verse" n="5">circumda tibi decorem et in sublime erigere et esto gloriosus et speciosis induere vestibus</seg>
          <seg type="verse" n="6">disperge superbos furore tuo et respiciens omnem arrogantem humilia</seg>
          <seg type="verse" n="7">respice cunctos superbos et confunde eos et contere impios in loco suo</seg>
          <seg type="verse" n="8">absconde eos in pulvere simul et facies eorum demerge in foveam</seg>
          <seg type="verse" n="9">et ego confitebor quod salvare te possit dextera tua</seg>
          <seg type="verse" n="10">ecce Behemoth quem feci tecum faenum quasi bos comedet</seg>
          <seg type="verse" n="11">fortitudo eius in lumbis eius et virtus illius in umbilicis ventris eius</seg>
          <seg type="verse" n="12">constringit caudam suam quasi cedrum nervi testiculorum eius perplexi sunt</seg>
          <seg type="verse" n="13">ossa eius velut fistulae aeris cartilago illius quasi lamminae ferreae</seg>
          <seg type="verse" n="14">ipse principium est viarum Dei qui fecit eum adplicabit gladium eius</seg>
          <seg type="verse" n="15">huic montes herbas ferunt omnes bestiae agri ludent ibi</seg>
          <seg type="verse" n="16">sub umbra dormit in secreto calami et locis humentibus</seg>
          <seg type="verse" n="17">protegunt umbrae umbram eius circumdabunt eum salices torrentis</seg>
          <seg type="verse" n="18">ecce absorbebit fluvium et non mirabitur habet fiduciam quod influat Iordanis in os eius</seg>
          <seg type="verse" n="19">in oculis eius quasi hamo capiet eum et in sudibus perforabit nares eius</seg>
          <seg type="verse" n="20">an extrahere poteris Leviathan hamo et fune ligabis linguam eius</seg>
          <seg type="verse" n="21">numquid pones circulum in naribus eius et armilla perforabis maxillam eius</seg>
          <seg type="verse" n="22">numquid multiplicabit ad te preces aut loquetur tibi mollia</seg>
          <seg type="verse" n="23">numquid feriet tecum pactum et accipies eum servum sempiternum</seg>
          <seg type="verse" n="24">numquid inludes ei quasi avi aut ligabis illum ancillis tuis</seg>
          <seg type="verse" n="25">concident eum amici divident illum negotiatores</seg>
          <seg type="verse" n="26">numquid implebis sagenas pelle eius et gurgustium piscium capite illius</seg>
          <seg type="verse" n="27">pone super eum manum tuam memento belli nec ultra addas loqui</seg>
          <seg type="verse" n="28">ecce spes eius frustrabitur eum et videntibus cunctis praecipitabitur</seg>
        </div>
        <div type="chapter" n="41">
          <seg type="verse" n="1">non quasi crudelis suscitabo eum quis enim resistere potest vultui meo</seg>
          <seg type="verse" n="2">quis ante dedit mihi ut reddam ei omnia quae sub caelo sunt mea sunt</seg>
          <seg type="verse" n="3">non parcam ei et verbis potentibus et ad deprecandum conpositis</seg>
          <seg type="verse" n="4">quis revelavit faciem indumenti eius et in medium oris eius quis intrabit</seg>
          <seg type="verse" n="5">portas vultus eius quis aperiet per gyrum dentium eius formido</seg>
          <seg type="verse" n="6">corpus illius quasi scuta fusilia et conpactum squamis se prementibus</seg>
          <seg type="verse" n="7">una uni coniungitur et ne spiraculum quidem incedit per eas</seg>
          <seg type="verse" n="8">una alteri adherebunt et tenentes se nequaquam separabuntur</seg>
          <seg type="verse" n="9">sternutatio eius splendor ignis et oculi eius ut palpebrae diluculi</seg>
          <seg type="verse" n="10">de ore eius lampades procedunt sicut taedae ignis accensae</seg>
          <seg type="verse" n="11">de naribus eius procedit fumus sicut ollae succensae atque ferventis</seg>
          <seg type="verse" n="12">halitus eius prunas ardere facit et flamma de ore eius egreditur</seg>
          <seg type="verse" n="13">in collo eius morabitur fortitudo et faciem eius praecedet egestas</seg>
          <seg type="verse" n="14">membra carnium eius coherentia sibi mittet contra eum fulmina et ad locum alium non ferentur</seg>
          <seg type="verse" n="15">cor eius indurabitur quasi lapis et stringetur quasi malleatoris incus</seg>
          <seg type="verse" n="16">cum sublatus fuerit timebunt angeli et territi purgabuntur</seg>
          <seg type="verse" n="17">cum adprehenderit eum gladius subsistere non poterit neque hasta neque torax</seg>
          <seg type="verse" n="18">reputabit enim quasi paleas ferrum et quasi lignum putridum aes</seg>
          <seg type="verse" n="19">non fugabit eum vir sagittarius in stipulam versi sunt ei lapides fundae</seg>
          <seg type="verse" n="20">quasi stipulam aestimabit malleum et deridebit vibrantem hastam</seg>
          <seg type="verse" n="21">sub ipso erunt radii solis sternet sibi aurum quasi lutum</seg>
          <seg type="verse" n="22">fervescere faciet quasi ollam profundum mare ponet quasi cum unguenta bulliunt</seg>
          <seg type="verse" n="23">post eum lucebit semita aestimabit abyssum quasi senescentem</seg>
          <seg type="verse" n="24">non est super terram potestas quae conparetur ei qui factus est ut nullum timeret</seg>
          <seg type="verse" n="25">omne sublime videt ipse est rex super universos filios superbiae</seg>
        </div>
        <div type="chapter" n="42">
          <seg type="verse" n="1">respondens autem Iob Domino dixit</seg>
          <seg type="verse" n="2">scio quia omnia potes et nulla te latet cogitatio</seg>
          <seg type="verse" n="3">quis est iste qui celat consilium absque scientia ideo insipienter locutus sum et quae ultra modum excederent scientiam meam</seg>
          <seg type="verse" n="4">audi et ego loquar interrogabo et ostende mihi</seg>
          <seg type="verse" n="5">auditu auris audivi te nunc autem oculus meus videt te</seg>
          <seg type="verse" n="6">idcirco ipse me reprehendo et ago paenitentiam in favilla et cinere</seg>
          <seg type="verse" n="7">postquam autem locutus est Dominus verba haec ad Iob dixit ad Eliphaz Themaniten iratus est furor meus in te et in duos amicos tuos quoniam non estis locuti coram me rectum sicut servus meus Iob</seg>
          <seg type="verse" n="8">sumite igitur vobis septem tauros et septem arietes et ite ad servum meum Iob et offerte holocaustum pro vobis Iob autem servus meus orabit pro vobis faciem eius suscipiam ut non vobis inputetur stultitia neque enim locuti estis ad me recta sicut servus meus Iob</seg>
          <seg type="verse" n="9">abierunt ergo Eliphaz Themanites et Baldad Suites et Sophar Naamathites et fecerunt sicut locutus fuerat ad eos Dominus et suscepit Dominus faciem Iob</seg>
          <seg type="verse" n="10">Dominus quoque conversus est ad paenitentiam Iob cum oraret ille pro amicis suis et addidit Dominus omnia quaecumque fuerant Iob duplicia</seg>
          <seg type="verse" n="11">venerunt autem ad eum omnes fratres sui et universae sorores suae et cuncti qui noverant eum prius et comederunt cum eo panem in domo eius et moverunt super eum caput et consolati sunt eum super omni malo quod intulerat Dominus super eum et dederunt ei unusquisque ovem unam et inaurem auream unam</seg>
          <seg type="verse" n="12">Dominus autem benedixit novissimis Iob magis quam principio eius et facta sunt ei quattuordecim milia ovium et sex milia camelorum et mille iuga boum et mille asinae</seg>
          <seg type="verse" n="13">et fuerunt ei septem filii et filiae tres</seg>
          <seg type="verse" n="14">et vocavit nomen unius Diem et nomen secundae Cassia et nomen tertiae Cornu stibii</seg>
          <seg type="verse" n="15">non sunt autem inventae mulieres speciosae sicut filiae Iob in universa terra deditque eis pater suus hereditatem inter fratres earum</seg>
          <seg type="verse" n="16">vixit autem Iob post haec centum quadraginta annis et vidit filios suos et filios filiorum suorum usque ad quartam generationem et mortuus est senex et plenus dierum</seg>
        </div>
      </div>
    </body>
  </text>
</cesDoc>

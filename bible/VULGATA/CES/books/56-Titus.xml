<?xml version="1.0" encoding="UTF-8"?>
<cesDoc>
  <cesHeader/>
  <text>
    <body>
      <div type="book" n="Titus">
        <div type="chapter" n="1">
          <seg type="verse" n="1">Paulus servus Dei apostolus autem Iesu Christi secundum fidem electorum Dei et agnitionem veritatis quae secundum pietatem est</seg>
          <seg type="verse" n="2">in spem vitae aeternae quam promisit qui non mentitur Deus ante tempora saecularia</seg>
          <seg type="verse" n="3">manifestavit autem temporibus suis verbum suum in praedicatione quae credita est mihi secundum praeceptum salvatoris nostri Dei</seg>
          <seg type="verse" n="4">Tito dilecto filio secundum communem fidem gratia et pax a Deo Patre et Christo Iesu salvatore nostro</seg>
          <seg type="verse" n="5">huius rei gratia reliqui te Cretae ut ea quae desunt corrigas et constituas per civitates presbyteros sicut ego tibi disposui</seg>
          <seg type="verse" n="6">si quis sine crimine est unius uxoris vir filios habens fideles non in accusatione luxuriae aut non subditos</seg>
          <seg type="verse" n="7">oportet enim episcopum sine crimine esse sicut Dei dispensatorem non superbum non iracundum non vinolentum non percussorem non turpilucri cupidum</seg>
          <seg type="verse" n="8">sed hospitalem benignum sobrium iustum sanctum continentem</seg>
          <seg type="verse" n="9">amplectentem eum qui secundum doctrinam est fidelem sermonem ut potens sit et exhortari in doctrina sana et eos qui contradicunt arguere</seg>
          <seg type="verse" n="10">sunt enim multi et inoboedientes vaniloqui et seductores maxime qui de circumcisione sunt</seg>
          <seg type="verse" n="11">quos oportet redargui qui universas domos subvertunt docentes quae non oportet turpis lucri gratia</seg>
          <seg type="verse" n="12">dixit quidam ex illis proprius ipsorum propheta Cretenses semper mendaces malae bestiae ventres pigri</seg>
          <seg type="verse" n="13">testimonium hoc verum est quam ob causam increpa illos dure ut sani sint in fide</seg>
          <seg type="verse" n="14">non intendentes iudaicis fabulis et mandatis hominum aversantium se a veritate</seg>
          <seg type="verse" n="15">omnia munda mundis coinquinatis autem et infidelibus nihil mundum sed inquinatae sunt eorum et mens et conscientia</seg>
          <seg type="verse" n="16">confitentur se nosse Deum factis autem negant cum sunt abominati et incredibiles et ad omne opus bonum reprobi</seg>
        </div>
        <div type="chapter" n="2">
          <seg type="verse" n="1">tu autem loquere quae decet sanam doctrinam</seg>
          <seg type="verse" n="2">senes ut sobrii sint pudici prudentes sani fide dilectione patientia</seg>
          <seg type="verse" n="3">anus similiter in habitu sancto non criminatrices non vino multo servientes bene docentes</seg>
          <seg type="verse" n="4">ut prudentiam doceant adulescentulas ut viros suos ament filios diligant</seg>
          <seg type="verse" n="5">prudentes castas domus curam habentes benignas subditas suis viris ut non blasphemetur verbum Dei</seg>
          <seg type="verse" n="6">iuvenes similiter hortare ut sobrii sint</seg>
          <seg type="verse" n="7">in omnibus te ipsum praebe exemplum bonorum operum in doctrina integritatem gravitatem</seg>
          <seg type="verse" n="8">verbum sanum inreprehensibilem ut is qui ex adverso est vereatur nihil habens malum dicere de nobis</seg>
          <seg type="verse" n="9">servos dominis suis subditos esse in omnibus placentes non contradicentes</seg>
          <seg type="verse" n="10">non fraudantes, sed in omnibus fidem bonam ostendentes ut doctrinam salutaris nostri Dei ornent in omnibus</seg>
          <seg type="verse" n="11">apparuit enim gratia Dei salutaris omnibus hominibus</seg>
          <seg type="verse" n="12">erudiens nos ut abnegantes impietatem et saecularia desideria sobrie et iuste et pie vivamus in hoc saeculo</seg>
          <seg type="verse" n="13">expectantes beatam spem et adventum gloriae magni Dei et salvatoris nostri Iesu Christi</seg>
          <seg type="verse" n="14">qui dedit semet ipsum pro nobis ut nos redimeret ab omni iniquitate et mundaret sibi populum acceptabilem sectatorem bonorum operum</seg>
          <seg type="verse" n="15">haec loquere et exhortare et argue cum omni imperio nemo te contemnat</seg>
        </div>
        <div type="chapter" n="3">
          <seg type="verse" n="1">admone illos principibus et potestatibus subditos esse dicto oboedire ad omne opus bonum paratos esse</seg>
          <seg type="verse" n="2">neminem blasphemare non litigiosos esse modestos omnem ostendentes mansuetudinem ad omnes homines</seg>
          <seg type="verse" n="3">eramus enim et nos aliquando insipientes increduli errantes servientes desideriis et voluptatibus variis in malitia et invidia agentes odibiles odientes invicem</seg>
          <seg type="verse" n="4">cum autem benignitas et humanitas apparuit salvatoris nostri Dei</seg>
          <seg type="verse" n="5">non ex operibus iustitiae quae fecimus nos sed secundum suam misericordiam salvos nos fecit per lavacrum regenerationis et renovationis Spiritus Sancti</seg>
          <seg type="verse" n="6">quem effudit in nos abunde per Iesum Christum salvatorem nostrum</seg>
          <seg type="verse" n="7">ut iustificati gratia ipsius heredes simus secundum spem vitae aeternae</seg>
          <seg type="verse" n="8">fidelis sermo est et de his volo te confirmare ut curent bonis operibus praeesse qui credunt Deo haec sunt bona et utilia hominibus</seg>
          <seg type="verse" n="9">stultas autem quaestiones et genealogias et contentiones et pugnas legis devita sunt enim inutiles et vanae</seg>
          <seg type="verse" n="10">hereticum hominem post unam et secundam correptionem devita</seg>
          <seg type="verse" n="11">sciens quia subversus est qui eiusmodi est et delinquit proprio iudicio condemnatus</seg>
          <seg type="verse" n="12">cum misero ad te Arteman aut Tychicum festina ad me venire Nicopolim ibi enim statui hiemare</seg>
          <seg type="verse" n="13">Zenan legis peritum et Apollo sollicite praemitte ut nihil illis desit</seg>
          <seg type="verse" n="14">discant autem et nostri bonis operibus praeesse ad usus necessarios ut non sint infructuosi</seg>
          <seg type="verse" n="15">salutant te qui mecum sunt omnes saluta qui nos amant in fide gratia Dei cum omnibus vobis amen</seg>
        </div>
      </div>
    </body>
  </text>
</cesDoc>

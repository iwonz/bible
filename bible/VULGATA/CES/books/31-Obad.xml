<?xml version="1.0" encoding="UTF-8"?>
<cesDoc>
  <cesHeader/>
  <text>
    <body>
      <div type="book" n="Obad">
        <div type="chapter" n="1">
          <seg type="verse" n="1">visio Abdiae haec dicit Dominus Deus ad Edom auditum audivimus a Domino et legatum ad gentes misit surgite et consurgamus adversum eum in proelium</seg>
          <seg type="verse" n="2">ecce parvulum te dedi in gentibus contemptibilis tu es valde</seg>
          <seg type="verse" n="3">superbia cordis tui extulit te habitantem in scissuris petrae exaltantem solium suum qui dicit in corde suo quis detrahet me in terram</seg>
          <seg type="verse" n="4">si exaltatus fueris ut aquila et si inter sidera posueris nidum tuum inde detraham te dicit Dominus</seg>
          <seg type="verse" n="5">si fures introissent ad te si latrones per noctem quomodo conticuisses nonne furati essent sufficientia sibi si vindemiatores introissent ad te numquid saltim racemos reliquissent tibi</seg>
          <seg type="verse" n="6">quomodo scrutati sunt Esau investigaverunt abscondita eius</seg>
          <seg type="verse" n="7">usque ad terminum emiserunt te omnes viri foederis tui inluserunt tibi invaluerunt adversum te viri pacis tuae qui comedunt tecum ponent insidias subter te non est prudentia in eo</seg>
          <seg type="verse" n="8">numquid non in die illa dicit Dominus perdam sapientes de Idumea et prudentiam de monte Esau</seg>
          <seg type="verse" n="9">et timebunt fortes tui a meridie ut intereat vir de monte Esau</seg>
          <seg type="verse" n="10">propter interfectionem et propter iniquitatem in fratrem tuum Iacob operiet te confusio et peribis in aeternum</seg>
          <seg type="verse" n="11">in die cum stares adversus quando capiebant alieni exercitum eius et extranei ingrediebantur portas eius et super Hierusalem mittebant sortem tu quoque eras quasi unus ex eis</seg>
          <seg type="verse" n="12">et non despicies in die fratris tui in die peregrinationis eius et non laetaberis super filios Iuda in die perditionis eorum et non magnificabis os tuum in die angustiae</seg>
          <seg type="verse" n="13">neque ingredieris portam populi mei in die ruinae eorum neque despicies et tu in malis eius in die vastitatis illius et non emitteris adversum exercitum eius in die vastitatis illius</seg>
          <seg type="verse" n="14">neque stabis in exitibus ut interficias eos qui fugerint et non concludes reliquos eius in die tribulationis</seg>
          <seg type="verse" n="15">quoniam iuxta est dies Domini super omnes gentes sicut fecisti fiet tibi retributionem tuam convertet in caput tuum</seg>
          <seg type="verse" n="16">quomodo enim bibisti super montem sanctum meum bibent omnes gentes iugiter et bibent et absorbent et erunt quasi non sint</seg>
          <seg type="verse" n="17">et in monte Sion erit salvatio et erit sanctus et possidebit domus Iacob eos qui se possederant</seg>
          <seg type="verse" n="18">et erit domus Iacob ignis et domus Ioseph flamma et domus Esau stipula et succendentur in eis et devorabunt eos et non erunt reliquiae domus Esau quia Dominus locutus est</seg>
          <seg type="verse" n="19">et hereditabunt hii qui ad austrum montem Esau et qui in campestribus Philisthim et possidebunt regionem Ephraim et regionem Samariae et Beniamin possidebit Galaad</seg>
          <seg type="verse" n="20">et transmigratio exercitus huius filiorum Israhel omnia Chananeorum usque ad Saraptham et transmigratio Hierusalem quae in Bosforo est possidebit civitates austri</seg>
          <seg type="verse" n="21">et ascendent salvatores in montem Sion iudicare montem Esau et erit Domino regnum</seg>
        </div>
      </div>
    </body>
  </text>
</cesDoc>

<?xml version="1.0" encoding="UTF-8"?>
<cesDoc>
  <cesHeader/>
  <text>
    <body>
      <div type="book" n="Col">
        <div type="chapter" n="1">
          <seg type="verse" n="1">Paulus apostolus Christi Iesu per voluntatem Dei et Timotheus frater</seg>
          <seg type="verse" n="2">his qui sunt Colossis sanctis et fidelibus fratribus in Christo Iesu gratia vobis et pax a Deo Patre nostro</seg>
          <seg type="verse" n="3">gratias agimus Deo et Patri Domini nostri Iesu Christi semper pro vobis orantes</seg>
          <seg type="verse" n="4">audientes fidem vestram in Christo Iesu et dilectionem quam habetis in sanctos omnes</seg>
          <seg type="verse" n="5">propter spem quae reposita est vobis in caelis quam audistis in verbo veritatis evangelii</seg>
          <seg type="verse" n="6">quod pervenit ad vos sicut et in universo mundo est et fructificat et crescit sicut in vobis ex ea die qua audistis et cognovistis gratiam Dei in veritate</seg>
          <seg type="verse" n="7">sicut didicistis ab Epaphra carissimo conservo nostro qui est fidelis pro vobis minister Christi Iesu</seg>
          <seg type="verse" n="8">qui etiam manifestavit nobis dilectionem vestram in Spiritu</seg>
          <seg type="verse" n="9">ideo et nos ex qua die audivimus non cessamus pro vobis orantes et postulantes ut impleamini agnitione voluntatis eius in omni sapientia et intellectu spiritali</seg>
          <seg type="verse" n="10">ut ambuletis digne Deo per omnia placentes in omni opere bono fructificantes et crescentes in scientia Dei</seg>
          <seg type="verse" n="11">in omni virtute confortati secundum potentiam claritatis eius in omni patientia et longanimitate cum gaudio</seg>
          <seg type="verse" n="12">gratias agentes Patri qui dignos nos fecit in partem sortis sanctorum in lumine</seg>
          <seg type="verse" n="13">qui eripuit nos de potestate tenebrarum et transtulit in regnum Filii dilectionis suae</seg>
          <seg type="verse" n="14">in quo habemus redemptionem remissionem peccatorum</seg>
          <seg type="verse" n="15">qui est imago Dei invisibilis primogenitus omnis creaturae</seg>
          <seg type="verse" n="16">quia in ipso condita sunt universa in caelis et in terra visibilia et invisibilia sive throni sive dominationes sive principatus sive potestates omnia per ipsum et in ipso creata sunt</seg>
          <seg type="verse" n="17">et ipse est ante omnes et omnia in ipso constant</seg>
          <seg type="verse" n="18">et ipse est caput corporis ecclesiae qui est principium primogenitus ex mortuis ut sit in omnibus ipse primatum tenens</seg>
          <seg type="verse" n="19">quia in ipso conplacuit omnem plenitudinem habitare</seg>
          <seg type="verse" n="20">et per eum reconciliare omnia in ipsum pacificans per sanguinem crucis eius sive quae in terris sive quae in caelis sunt</seg>
          <seg type="verse" n="21">et vos cum essetis aliquando alienati et inimici sensu in operibus malis</seg>
          <seg type="verse" n="22">nunc autem reconciliavit in corpore carnis eius per mortem exhibere vos sanctos et inmaculatos et inreprehensibiles coram ipso</seg>
          <seg type="verse" n="23">si tamen permanetis in fide fundati et stabiles et inmobiles ab spe evangelii quod audistis quod praedicatum est in universa creatura quae sub caelo est cuius factus sum ego Paulus minister</seg>
          <seg type="verse" n="24">qui nunc gaudeo in passionibus pro vobis et adimpleo ea quae desunt passionum Christi in carne mea pro corpore eius quod est ecclesia</seg>
          <seg type="verse" n="25">cuius factus sum ego minister secundum dispensationem Dei quae data est mihi in vos ut impleam verbum Dei</seg>
          <seg type="verse" n="26">mysterium quod absconditum fuit a saeculis et generationibus nunc autem manifestatum est sanctis eius</seg>
          <seg type="verse" n="27">quibus voluit Deus notas facere divitias gloriae sacramenti huius in gentibus quod est Christus in vobis spes gloriae</seg>
          <seg type="verse" n="28">quem nos adnuntiamus corripientes omnem hominem et docentes omnem hominem in omni sapientia ut exhibeamus omnem hominem perfectum in Christo Iesu</seg>
          <seg type="verse" n="29">in quo et laboro certando secundum operationem eius quam operatur in me in virtute</seg>
        </div>
        <div type="chapter" n="2">
          <seg type="verse" n="1">volo enim vos scire qualem sollicitudinem habeam pro vobis et pro his qui sunt Laodiciae et quicumque non viderunt faciem meam in carne</seg>
          <seg type="verse" n="2">ut consolentur corda ipsorum instructi in caritate et in omnes divitias plenitudinis intellectus in agnitionem mysterii Dei Patris Christi Iesu</seg>
          <seg type="verse" n="3">in quo sunt omnes thesauri sapientiae et scientiae absconditi</seg>
          <seg type="verse" n="4">hoc autem dico ut nemo vos decipiat in subtilitate sermonum</seg>
          <seg type="verse" n="5">nam et si corpore absens sum sed spiritu vobiscum sum gaudens et videns ordinem vestrum et firmamentum eius quae in Christo est fidei vestrae</seg>
          <seg type="verse" n="6">sicut ergo accepistis Christum Iesum Dominum in ipso ambulate</seg>
          <seg type="verse" n="7">radicati et superaedificati in ipso et confirmati fide sicut et didicistis abundantes in gratiarum actione</seg>
          <seg type="verse" n="8">videte ne quis vos decipiat per philosophiam et inanem fallaciam secundum traditionem hominum secundum elementa mundi et non secundum Christum</seg>
          <seg type="verse" n="9">quia in ipso inhabitat omnis plenitudo divinitatis corporaliter</seg>
          <seg type="verse" n="10">et estis in illo repleti qui est caput omnis principatus et potestatis</seg>
          <seg type="verse" n="11">in quo et circumcisi estis circumcisione non manufacta in expoliatione corporis carnis in circumcisione Christi</seg>
          <seg type="verse" n="12">consepulti ei in baptismo in quo et resurrexistis per fidem operationis Dei qui suscitavit illum a mortuis</seg>
          <seg type="verse" n="13">et vos cum mortui essetis in delictis et praeputio carnis vestrae convivificavit cum illo donans vobis omnia delicta</seg>
          <seg type="verse" n="14">delens quod adversum nos erat chirografum decretis quod erat contrarium nobis et ipsum tulit de medio adfigens illud cruci</seg>
          <seg type="verse" n="15">expolians principatus et potestates traduxit palam triumphans illos in semet ipso</seg>
          <seg type="verse" n="16">nemo ergo vos iudicet in cibo aut in potu aut in parte diei festi aut neomeniae aut sabbatorum</seg>
          <seg type="verse" n="17">quae sunt umbra futurorum corpus autem Christi</seg>
          <seg type="verse" n="18">nemo vos seducat volens in humilitate et religione angelorum quae non vidit ambulans frustra inflatus sensu carnis suae</seg>
          <seg type="verse" n="19">et non tenens caput ex quo totum corpus per nexus et coniunctiones subministratum et constructum crescit in augmentum Dei</seg>
          <seg type="verse" n="20">si mortui estis cum Christo ab elementis mundi quid adhuc tamquam viventes in mundo decernitis</seg>
          <seg type="verse" n="21">ne tetigeris neque gustaveris neque contrectaveris</seg>
          <seg type="verse" n="22">quae sunt omnia in interitu ipso usu secundum praecepta et doctrinas hominum</seg>
          <seg type="verse" n="23">quae sunt rationem quidem habentia sapientiae in superstitione et humilitate et ad non parcendum corpori non in honore aliquo ad saturitatem carnis</seg>
        </div>
        <div type="chapter" n="3">
          <seg type="verse" n="1">igitur si conresurrexistis Christo quae sursum sunt quaerite ubi Christus est in dextera Dei sedens</seg>
          <seg type="verse" n="2">quae sursum sunt sapite non quae supra terram</seg>
          <seg type="verse" n="3">mortui enim estis et vita vestra abscondita est cum Christo in Deo</seg>
          <seg type="verse" n="4">cum Christus apparuerit vita vestra tunc et vos apparebitis cum ipso in gloria</seg>
          <seg type="verse" n="5">mortificate ergo membra vestra quae sunt super terram fornicationem inmunditiam libidinem concupiscentiam malam et avaritiam quae est simulacrorum servitus</seg>
          <seg type="verse" n="6">propter quae venit ira Dei super filios incredulitatis</seg>
          <seg type="verse" n="7">in quibus et vos ambulastis aliquando cum viveretis in illis</seg>
          <seg type="verse" n="8">nunc autem deponite et vos omnia iram indignationem malitiam blasphemiam turpem sermonem de ore vestro</seg>
          <seg type="verse" n="9">nolite mentiri invicem expoliantes vos veterem hominem cum actibus eius</seg>
          <seg type="verse" n="10">et induentes novum eum qui renovatur in agnitionem secundum imaginem eius qui creavit eum</seg>
          <seg type="verse" n="11">ubi non est gentilis et Iudaeus circumcisio et praeputium barbarus et Scytha servus et liber sed omnia et in omnibus Christus</seg>
          <seg type="verse" n="12">induite vos ergo sicut electi Dei sancti et dilecti viscera misericordiae benignitatem humilitatem modestiam patientiam</seg>
          <seg type="verse" n="13">subportantes invicem et donantes vobis ipsis si quis adversus aliquem habet querellam sicut et Dominus donavit vobis ita et vos</seg>
          <seg type="verse" n="14">super omnia autem haec caritatem quod est vinculum perfectionis</seg>
          <seg type="verse" n="15">et pax Christi exultet in cordibus vestris in qua et vocati estis in uno corpore et grati estote</seg>
          <seg type="verse" n="16">verbum Christi habitet in vobis abundanter in omni sapientia docentes et commonentes vosmet ipsos psalmis hymnis canticis spiritalibus in gratia cantantes in cordibus vestris Deo</seg>
          <seg type="verse" n="17">omne quodcumque facitis in verbo aut in opere omnia in nomine Domini Iesu gratias agentes Deo et Patri per ipsum</seg>
          <seg type="verse" n="18">mulieres subditae estote viris sicut oportet in Domino</seg>
          <seg type="verse" n="19">viri diligite uxores et nolite amari esse ad illas</seg>
          <seg type="verse" n="20">filii oboedite parentibus per omnia hoc enim placitum est in Domino</seg>
          <seg type="verse" n="21">patres nolite ad indignationem provocare filios vestros ut non pusillo animo fiant</seg>
          <seg type="verse" n="22">servi oboedite per omnia dominis carnalibus non ad oculum servientes quasi hominibus placentes sed in simplicitate cordis timentes Dominum</seg>
          <seg type="verse" n="23">quodcumque facitis ex animo operamini sicut Domino et non hominibus</seg>
          <seg type="verse" n="24">scientes quod a Domino accipietis retributionem hereditatis Domino Christo servite</seg>
          <seg type="verse" n="25">qui enim iniuriam facit recipiet id quod inique gessit et non est personarum acceptio</seg>
        </div>
        <div type="chapter" n="4">
          <seg type="verse" n="1">domini quod iustum est et aequum servis praestate scientes quoniam et vos Dominum habetis in caelo</seg>
          <seg type="verse" n="2">orationi instate vigilantes in ea in gratiarum actione</seg>
          <seg type="verse" n="3">orantes simul et pro nobis ut Deus aperiat nobis ostium sermonis ad loquendum mysterium Christi propter quod etiam vinctus sum</seg>
          <seg type="verse" n="4">ut manifestem illud ita ut oportet me loqui</seg>
          <seg type="verse" n="5">in sapientia ambulate ad eos qui foris sunt tempus redimentes</seg>
          <seg type="verse" n="6">sermo vester semper in gratia sale sit conditus ut sciatis quomodo oporteat vos unicuique respondere</seg>
          <seg type="verse" n="7">quae circa me sunt omnia vobis nota faciet Tychicus carissimus frater et fidelis minister et conservus in Domino</seg>
          <seg type="verse" n="8">quem misi ad vos ad hoc ipsum ut cognoscat quae circa vos sunt et consoletur corda vestra</seg>
          <seg type="verse" n="9">cum Onesimo carissimo et fideli fratre qui est ex vobis omnia quae hic aguntur nota facient vobis</seg>
          <seg type="verse" n="10">salutat vos Aristarchus concaptivus meus et Marcus consobrinus Barnabae de quo accepistis mandata si venerit ad vos excipite illum</seg>
          <seg type="verse" n="11">et Iesus qui dicitur Iustus qui sunt ex circumcisione hii soli sunt adiutores in regno Dei qui mihi fuerunt solacio</seg>
          <seg type="verse" n="12">salutat vos Epaphras qui ex vobis est servus Christi Iesu semper sollicitus pro vobis in orationibus ut stetis perfecti et pleni in omni voluntate Dei</seg>
          <seg type="verse" n="13">testimonium enim illi perhibeo quod habet multum laborem pro vobis et pro his qui sunt Laodiciae et qui Hierapoli</seg>
          <seg type="verse" n="14">salutat vos Lucas medicus carissimus et Demas</seg>
          <seg type="verse" n="15">salutate fratres qui sunt Laodiciae et Nympham et quae in domo eius est ecclesiam</seg>
          <seg type="verse" n="16">et cum lecta fuerit apud vos epistula facite ut et in Laodicensium ecclesia legatur et eam quae Laodicensium est vos legatis</seg>
          <seg type="verse" n="17">et dicite Archippo vide ministerium quod accepisti in Domino ut illud impleas</seg>
          <seg type="verse" n="18">salutatio mea manu Pauli memores estote vinculorum meorum gratia vobiscum amen</seg>
        </div>
      </div>
    </body>
  </text>
</cesDoc>

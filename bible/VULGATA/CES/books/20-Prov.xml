<?xml version="1.0" encoding="UTF-8"?>
<cesDoc>
  <cesHeader/>
  <text>
    <body>
      <div type="book" n="Prov">
        <div type="chapter" n="1">
          <seg type="verse" n="1">parabolae Salomonis filii David regis Israhel</seg>
          <seg type="verse" n="2">ad sciendam sapientiam et disciplinam</seg>
          <seg type="verse" n="3">ad intellegenda verba prudentiae et suscipiendam eruditionem doctrinae iustitiam et iudicium et aequitatem</seg>
          <seg type="verse" n="4">ut detur parvulis astutia adulescenti scientia et intellectus</seg>
          <seg type="verse" n="5">audiens sapiens sapientior erit et intellegens gubernacula possidebit</seg>
          <seg type="verse" n="6">animadvertet parabolam et interpretationem verba sapientium et enigmata eorum</seg>
          <seg type="verse" n="7">timor Domini principium scientiae sapientiam atque doctrinam stulti despiciunt</seg>
          <seg type="verse" n="8">audi fili mi disciplinam patris tui et ne dimittas legem matris tuae</seg>
          <seg type="verse" n="9">ut addatur gratia capiti tuo et torques collo tuo</seg>
          <seg type="verse" n="10">fili mi si te lactaverint peccatores ne adquiescas</seg>
          <seg type="verse" n="11">si dixerint veni nobiscum insidiemur sanguini abscondamus tendiculas contra insontem frustra</seg>
          <seg type="verse" n="12">degluttiamus eum sicut infernus viventem et integrum quasi descendentem in lacum</seg>
          <seg type="verse" n="13">omnem pretiosam substantiam repperiemus implebimus domos nostras spoliis</seg>
          <seg type="verse" n="14">sortem mitte nobiscum marsuppium unum sit omnium nostrum</seg>
          <seg type="verse" n="15">fili mi ne ambules cum eis prohibe pedem tuum a semitis eorum</seg>
          <seg type="verse" n="16">pedes enim illorum ad malum currunt et festinant ut effundant sanguinem</seg>
          <seg type="verse" n="17">frustra autem iacitur rete ante oculos pinnatorum</seg>
          <seg type="verse" n="18">ipsique contra sanguinem suum insidiantur et moliuntur fraudes contra animas suas</seg>
          <seg type="verse" n="19">sic semitae omnis avari animas possidentium rapiunt</seg>
          <seg type="verse" n="20">sapientia foris praedicat in plateis dat vocem suam</seg>
          <seg type="verse" n="21">in capite turbarum clamitat in foribus portarum urbis profert verba sua dicens</seg>
          <seg type="verse" n="22">usquequo parvuli diligitis infantiam et stulti ea quae sibi sunt noxia cupiunt et inprudentes odibunt scientiam</seg>
          <seg type="verse" n="23">convertimini ad correptionem meam en proferam vobis spiritum meum et ostendam verba mea</seg>
          <seg type="verse" n="24">quia vocavi et rennuistis extendi manum meam et non fuit qui aspiceret</seg>
          <seg type="verse" n="25">despexistis omne consilium meum et increpationes meas neglexistis</seg>
          <seg type="verse" n="26">ego quoque in interitu vestro ridebo et subsannabo cum vobis quod timebatis advenerit</seg>
          <seg type="verse" n="27">cum inruerit repentina calamitas et interitus quasi tempestas ingruerit quando venerit super vos tribulatio et angustia</seg>
          <seg type="verse" n="28">tunc invocabunt me et non exaudiam mane consurgent et non invenient me</seg>
          <seg type="verse" n="29">eo quod exosam habuerint disciplinam et timorem Domini non susceperint</seg>
          <seg type="verse" n="30">nec adquieverint consilio meo et detraxerint universae correptioni meae</seg>
          <seg type="verse" n="31">comedent igitur fructus viae suae suisque consiliis saturabuntur</seg>
          <seg type="verse" n="32">aversio parvulorum interficiet eos et prosperitas stultorum perdet illos</seg>
          <seg type="verse" n="33">qui autem me audierit absque terrore requiescet et abundantia perfruetur malorum timore sublato</seg>
        </div>
        <div type="chapter" n="2">
          <seg type="verse" n="1">fili mi si susceperis sermones meos et mandata mea absconderis penes te</seg>
          <seg type="verse" n="2">ut audiat sapientiam auris tua inclina cor tuum ad noscendam prudentiam</seg>
          <seg type="verse" n="3">si enim sapientiam invocaveris et inclinaveris cor tuum prudentiae</seg>
          <seg type="verse" n="4">si quaesieris eam quasi pecuniam et sicut thesauros effoderis illam</seg>
          <seg type="verse" n="5">tunc intelleges timorem Domini et scientiam Dei invenies</seg>
          <seg type="verse" n="6">quia Dominus dat sapientiam et ex ore eius scientia et prudentia</seg>
          <seg type="verse" n="7">custodiet rectorum salutem et proteget gradientes simpliciter</seg>
          <seg type="verse" n="8">servans semitas iustitiae et vias sanctorum custodiens</seg>
          <seg type="verse" n="9">tunc intelleges iustitiam et iudicium et aequitatem et omnem semitam bonam</seg>
          <seg type="verse" n="10">si intraverit sapientia cor tuum et scientia animae tuae placuerit</seg>
          <seg type="verse" n="11">consilium custodiet te prudentia servabit te</seg>
          <seg type="verse" n="12">ut eruaris de via mala ab homine qui perversa loquitur</seg>
          <seg type="verse" n="13">qui relinquunt iter rectum et ambulant per vias tenebrosas</seg>
          <seg type="verse" n="14">qui laetantur cum malefecerint et exultant in rebus pessimis</seg>
          <seg type="verse" n="15">quorum viae perversae et infames gressus eorum</seg>
          <seg type="verse" n="16">ut eruaris a muliere aliena et ab extranea quae mollit sermones suos</seg>
          <seg type="verse" n="17">et relinquit ducem pubertatis suae</seg>
          <seg type="verse" n="18">et pacti Dei sui oblita est inclinata est enim ad mortem domus eius et ad impios semitae ipsius</seg>
          <seg type="verse" n="19">omnes qui ingrediuntur ad eam non revertentur nec adprehendent semitas vitae</seg>
          <seg type="verse" n="20">ut ambules in via bona et calles iustorum custodias</seg>
          <seg type="verse" n="21">qui enim recti sunt habitabunt in terra et simplices permanebunt in ea</seg>
          <seg type="verse" n="22">impii vero de terra perdentur et qui inique agunt auferentur ex ea</seg>
        </div>
        <div type="chapter" n="3">
          <seg type="verse" n="1">fili mi ne obliviscaris legis meae et praecepta mea custodiat cor tuum</seg>
          <seg type="verse" n="2">longitudinem enim dierum et annos vitae et pacem adponent tibi</seg>
          <seg type="verse" n="3">misericordia et veritas non te deserant circumda eas gutturi tuo et describe in tabulis cordis tui</seg>
          <seg type="verse" n="4">et invenies gratiam et disciplinam bonam coram Deo et hominibus</seg>
          <seg type="verse" n="5">habe fiduciam in Domino ex toto corde tuo et ne innitaris prudentiae tuae</seg>
          <seg type="verse" n="6">in omnibus viis tuis cogita illum et ipse diriget gressus tuos</seg>
          <seg type="verse" n="7">ne sis sapiens apud temet ipsum time Dominum et recede a malo</seg>
          <seg type="verse" n="8">sanitas quippe erit umbilico tuo et inrigatio ossuum tuorum</seg>
          <seg type="verse" n="9">honora Dominum de tua substantia et de primitiis omnium frugum tuarum</seg>
          <seg type="verse" n="10">et implebuntur horrea tua saturitate et vino torcularia redundabunt</seg>
          <seg type="verse" n="11">disciplinam Domini fili mi ne abicias nec deficias cum ab eo corriperis</seg>
          <seg type="verse" n="12">quem enim diligit Dominus corripit et quasi pater in filio conplacet sibi</seg>
          <seg type="verse" n="13">beatus homo qui invenit sapientiam et qui affluit prudentia</seg>
          <seg type="verse" n="14">melior est adquisitio eius negotiatione argenti et auro primo fructus eius</seg>
          <seg type="verse" n="15">pretiosior est cunctis opibus et omnia quae desiderantur huic non valent conparari</seg>
          <seg type="verse" n="16">longitudo dierum in dextera eius in sinistra illius divitiae et gloria</seg>
          <seg type="verse" n="17">viae eius viae pulchrae et omnes semitae illius pacificae</seg>
          <seg type="verse" n="18">lignum vitae est his qui adprehenderint eam et qui tenuerit eam beatus</seg>
          <seg type="verse" n="19">Dominus sapientia fundavit terram stabilivit caelos prudentia</seg>
          <seg type="verse" n="20">sapientia illius eruperunt abyssi et nubes rore concrescunt</seg>
          <seg type="verse" n="21">fili mi ne effluant haec ab oculis tuis custodi legem atque consilium</seg>
          <seg type="verse" n="22">et erit vita animae tuae et gratia faucibus tuis</seg>
          <seg type="verse" n="23">tunc ambulabis fiducialiter in via tua et pes tuus non inpinget</seg>
          <seg type="verse" n="24">si dormieris non timebis quiesces et suavis erit somnus tuus</seg>
          <seg type="verse" n="25">ne paveas repentino terrore et inruentes tibi potentias impiorum</seg>
          <seg type="verse" n="26">Dominus enim erit in latere tuo et custodiet pedem tuum ne capiaris</seg>
          <seg type="verse" n="27">noli prohibere benefacere eum qui potest si vales et ipse benefac</seg>
          <seg type="verse" n="28">ne dicas amico tuo vade et revertere et cras dabo tibi cum statim possis dare</seg>
          <seg type="verse" n="29">ne moliaris amico tuo malum cum ille in te habeat fiduciam</seg>
          <seg type="verse" n="30">ne contendas adversus hominem frustra cum ipse tibi nihil mali fecerit</seg>
          <seg type="verse" n="31">ne aemuleris hominem iniustum nec imiteris vias eius</seg>
          <seg type="verse" n="32">quia abominatio Domini est omnis inlusor et cum simplicibus sermocinatio eius</seg>
          <seg type="verse" n="33">egestas a Domino in domo impii habitacula autem iustorum benedicentur</seg>
          <seg type="verse" n="34">inlusores ipse deludet et mansuetis dabit gratiam</seg>
          <seg type="verse" n="35">gloriam sapientes possidebunt stultorum exaltatio ignominia</seg>
        </div>
        <div type="chapter" n="4">
          <seg type="verse" n="1">audite filii disciplinam patris et adtendite ut sciatis prudentiam</seg>
          <seg type="verse" n="2">donum bonum tribuam vobis legem meam ne derelinquatis</seg>
          <seg type="verse" n="3">nam et ego filius fui patris mei tenellus et unigenitus coram matre mea</seg>
          <seg type="verse" n="4">et docebat me atque dicebat suscipiat verba mea cor tuum custodi praecepta mea et vives</seg>
          <seg type="verse" n="5">posside sapientiam posside prudentiam ne obliviscaris neque declines a verbis oris mei</seg>
          <seg type="verse" n="6">ne dimittas eam et custodiet te dilige eam et servabit te</seg>
          <seg type="verse" n="7">principium sapientiae posside sapientiam et in omni possessione tua adquire prudentiam</seg>
          <seg type="verse" n="8">arripe illam et exaltabit te glorificaberis ab ea cum eam fueris amplexatus</seg>
          <seg type="verse" n="9">dabit capiti tuo augmenta gratiarum et corona inclita proteget te</seg>
          <seg type="verse" n="10">audi fili mi et suscipe verba mea ut multiplicentur tibi anni vitae</seg>
          <seg type="verse" n="11">viam sapientiae monstravi tibi duxi te per semitas aequitatis</seg>
          <seg type="verse" n="12">quas cum ingressus fueris non artabuntur gressus tui et currens non habebis offendiculum</seg>
          <seg type="verse" n="13">tene disciplinam ne dimittas eam custodi illam quia ipsa est vita tua</seg>
          <seg type="verse" n="14">ne delecteris semitis impiorum nec tibi placeat malorum via</seg>
          <seg type="verse" n="15">fuge ab ea ne transeas per illam declina et desere eam</seg>
          <seg type="verse" n="16">non enim dormiunt nisi malefecerint et rapitur somnus ab eis nisi subplantaverint</seg>
          <seg type="verse" n="17">comedunt panem impietatis et vinum iniquitatis bibunt</seg>
          <seg type="verse" n="18">iustorum autem semita quasi lux splendens procedit et crescit usque ad perfectam diem</seg>
          <seg type="verse" n="19">via impiorum tenebrosa nesciunt ubi corruant</seg>
          <seg type="verse" n="20">fili mi ausculta sermones meos et ad eloquia mea inclina aurem tuam</seg>
          <seg type="verse" n="21">ne recedant ab oculis tuis custodi ea in medio cordis tui</seg>
          <seg type="verse" n="22">vita enim sunt invenientibus ea et universae carni sanitas</seg>
          <seg type="verse" n="23">omni custodia serva cor tuum quia ex ipso vita procedit</seg>
          <seg type="verse" n="24">remove a te os pravum et detrahentia labia sint procul a te</seg>
          <seg type="verse" n="25">oculi tui recta videant et palpebrae tuae praecedant gressus tuos</seg>
          <seg type="verse" n="26">dirige semitam pedibus tuis et omnes viae tuae stabilientur</seg>
          <seg type="verse" n="27">ne declines ad dexteram et ad sinistram averte pedem tuum a malo</seg>
        </div>
        <div type="chapter" n="5">
          <seg type="verse" n="1">fili mi adtende sapientiam meam et prudentiae meae inclina aurem tuam</seg>
          <seg type="verse" n="2">ut custodias cogitationes et disciplinam labia tua conservent</seg>
          <seg type="verse" n="3">favus enim stillans labia meretricis et nitidius oleo guttur eius</seg>
          <seg type="verse" n="4">novissima autem illius amara quasi absinthium et acuta quasi gladius biceps</seg>
          <seg type="verse" n="5">pedes eius descendunt in mortem et ad inferos gressus illius penetrant</seg>
          <seg type="verse" n="6">per semitam vitae non ambulat vagi sunt gressus eius et investigabiles</seg>
          <seg type="verse" n="7">nunc ergo fili audi me et ne recedas a verbis oris mei</seg>
          <seg type="verse" n="8">longe fac ab ea viam tuam et ne adpropinques foribus domus eius</seg>
          <seg type="verse" n="9">ne des alienis honorem tuum et annos tuos crudeli</seg>
          <seg type="verse" n="10">ne forte impleantur extranei viribus tuis et labores tui sint in domo aliena</seg>
          <seg type="verse" n="11">et gemas in novissimis quando consumpseris carnes et corpus tuum et dicas</seg>
          <seg type="verse" n="12">cur detestatus sum disciplinam et increpationibus non adquievit cor meum</seg>
          <seg type="verse" n="13">nec audivi vocem docentium me et magistris non inclinavi aurem meam</seg>
          <seg type="verse" n="14">paene fui in omni malo in medio ecclesiae et synagogae</seg>
          <seg type="verse" n="15">bibe aquam de cisterna tua et fluenta putei tui</seg>
          <seg type="verse" n="16">deriventur fontes tui foras et in plateis aquas tuas divide</seg>
          <seg type="verse" n="17">habeto eas solus nec sint alieni participes tui</seg>
          <seg type="verse" n="18">sit vena tua benedicta et laetare cum muliere adulescentiae tuae</seg>
          <seg type="verse" n="19">cerva carissima et gratissimus hinulus ubera eius inebrient te omni tempore in amore illius delectare iugiter</seg>
          <seg type="verse" n="20">quare seduceris fili mi ab aliena et foveris sinu alterius</seg>
          <seg type="verse" n="21">respicit Dominus vias hominis et omnes gressus illius considerat</seg>
          <seg type="verse" n="22">iniquitates suae capiunt impium et funibus peccatorum suorum constringitur</seg>
          <seg type="verse" n="23">ipse morietur quia non habuit disciplinam et multitudine stultitiae suae decipietur</seg>
        </div>
        <div type="chapter" n="6">
          <seg type="verse" n="1">fili mi si spoponderis pro amico tuo defixisti apud extraneum manum tuam</seg>
          <seg type="verse" n="2">inlaqueatus es verbis oris tui et captus propriis sermonibus</seg>
          <seg type="verse" n="3">fac ergo quod dico fili mi et temet ipsum libera quia incidisti in manu proximi tui discurre festina suscita amicum tuum</seg>
          <seg type="verse" n="4">ne dederis somnum oculis tuis nec dormitent palpebrae tuae</seg>
          <seg type="verse" n="5">eruere quasi dammula de manu et quasi avis de insidiis aucupis</seg>
          <seg type="verse" n="6">vade ad formicam o piger et considera vias eius et disce sapientiam</seg>
          <seg type="verse" n="7">quae cum non habeat ducem nec praeceptorem nec principem</seg>
          <seg type="verse" n="8">parat aestate cibum sibi et congregat in messe quod comedat</seg>
          <seg type="verse" n="9">usquequo piger dormis quando consurges ex somno tuo</seg>
          <seg type="verse" n="10">paululum dormies paululum dormitabis paululum conseres manus ut dormias</seg>
          <seg type="verse" n="11">et veniet tibi quasi viator egestas et pauperies quasi vir armatus</seg>
          <seg type="verse" n="12">homo apostata vir inutilis graditur ore perverso</seg>
          <seg type="verse" n="13">annuit oculis terit pede digito loquitur</seg>
          <seg type="verse" n="14">pravo corde machinatur malum et in omni tempore iurgia seminat</seg>
          <seg type="verse" n="15">huic extemplo veniet perditio sua et subito conteretur nec habebit ultra medicinam</seg>
          <seg type="verse" n="16">sex sunt quae odit Dominus et septimum detestatur anima eius</seg>
          <seg type="verse" n="17">oculos sublimes linguam mendacem manus effundentes innoxium sanguinem</seg>
          <seg type="verse" n="18">cor machinans cogitationes pessimas pedes veloces ad currendum in malum</seg>
          <seg type="verse" n="19">proferentem mendacia testem fallacem et eum qui seminat inter fratres discordias</seg>
          <seg type="verse" n="20">conserva fili mi praecepta patris tui et ne dimittas legem matris tuae</seg>
          <seg type="verse" n="21">liga ea in corde tuo iugiter et circumda gutturi tuo</seg>
          <seg type="verse" n="22">cum ambulaveris gradiantur tecum cum dormieris custodiant te et evigilans loquere cum eis</seg>
          <seg type="verse" n="23">quia mandatum lucerna est et lex lux et via vitae increpatio disciplinae</seg>
          <seg type="verse" n="24">ut custodiant te a muliere mala et a blanda lingua extraneae</seg>
          <seg type="verse" n="25">non concupiscat pulchritudinem eius cor tuum nec capiaris nutibus illius</seg>
          <seg type="verse" n="26">pretium enim scorti vix unius est panis mulier autem viri pretiosam animam capit</seg>
          <seg type="verse" n="27">numquid abscondere potest homo ignem in sinu suo ut vestimenta illius non ardeant</seg>
          <seg type="verse" n="28">aut ambulare super prunas et non conburentur plantae eius</seg>
          <seg type="verse" n="29">sic qui ingreditur ad mulierem proximi sui non erit mundus cum tetigerit eam</seg>
          <seg type="verse" n="30">non grandis est culpae cum quis furatus fuerit furatur enim ut esurientem impleat animam</seg>
          <seg type="verse" n="31">deprehensus quoque reddet septuplum et omnem substantiam domus suae tradet</seg>
          <seg type="verse" n="32">qui autem adulter est propter cordis inopiam perdet animam suam</seg>
          <seg type="verse" n="33">turpitudinem et ignominiam congregat sibi et obprobrium illius non delebitur</seg>
          <seg type="verse" n="34">quia zelus et furor viri non parcet in die vindictae</seg>
          <seg type="verse" n="35">nec adquiescet cuiusquam precibus nec suscipiet pro redemptione dona plurima</seg>
        </div>
        <div type="chapter" n="7">
          <seg type="verse" n="1">fili mi custodi sermones meos et praecepta mea reconde tibi</seg>
          <seg type="verse" n="2">serva mandata mea et vives et legem meam quasi pupillam oculi tui</seg>
          <seg type="verse" n="3">liga eam in digitis tuis scribe illam in tabulis cordis tui</seg>
          <seg type="verse" n="4">dic sapientiae soror mea es et prudentiam voca amicam tuam</seg>
          <seg type="verse" n="5">ut custodiat te a muliere extranea et ab aliena quae verba sua dulcia facit</seg>
          <seg type="verse" n="6">de fenestra enim domus meae per cancellos prospexi</seg>
          <seg type="verse" n="7">et video parvulos considero vecordem iuvenem</seg>
          <seg type="verse" n="8">qui transit in platea iuxta angulum et propter viam domus illius graditur</seg>
          <seg type="verse" n="9">in obscuro advesperascente die in noctis tenebris et caligine</seg>
          <seg type="verse" n="10">et ecce mulier occurrit illi ornatu meretricio praeparata ad capiendas animas garrula et vaga</seg>
          <seg type="verse" n="11">quietis inpatiens nec valens in domo consistere pedibus suis</seg>
          <seg type="verse" n="12">nunc foris nunc in plateis nunc iuxta angulos insidians</seg>
          <seg type="verse" n="13">adprehensumque deosculatur iuvenem et procaci vultu blanditur dicens</seg>
          <seg type="verse" n="14">victimas pro salute debui hodie reddidi vota mea</seg>
          <seg type="verse" n="15">idcirco egressa sum in occursum tuum desiderans te videre et repperi</seg>
          <seg type="verse" n="16">intexui funibus lectum meum stravi tapetibus pictis ex Aegypto</seg>
          <seg type="verse" n="17">aspersi cubile meum murra et aloe et cinnamomo</seg>
          <seg type="verse" n="18">veni inebriemur uberibus donec inlucescat dies et fruamur cupitis amplexibus</seg>
          <seg type="verse" n="19">non est enim vir in domo sua abiit via longissima</seg>
          <seg type="verse" n="20">sacculum pecuniae secum tulit in die plenae lunae reversurus est domum suam</seg>
          <seg type="verse" n="21">inretivit eum multis sermonibus et blanditiis labiorum protraxit illum</seg>
          <seg type="verse" n="22">statim eam sequitur quasi bos ductus ad victimam et quasi agnus lasciviens et ignorans quod ad vincula stultus trahatur</seg>
          <seg type="verse" n="23">donec transfigat sagitta iecur eius velut si avis festinet ad laqueum et nescit quia de periculo animae illius agitur</seg>
          <seg type="verse" n="24">nunc ergo fili audi me et adtende verba oris mei</seg>
          <seg type="verse" n="25">ne abstrahatur in viis illius mens tua neque decipiaris semitis eius</seg>
          <seg type="verse" n="26">multos enim vulneratos deiecit et fortissimi quique interfecti sunt ab ea</seg>
          <seg type="verse" n="27">viae inferi domus eius penetrantes interiora mortis</seg>
        </div>
        <div type="chapter" n="8">
          <seg type="verse" n="1">numquid non sapientia clamitat et prudentia dat vocem suam</seg>
          <seg type="verse" n="2">in summis excelsisque verticibus super viam in mediis semitis stans</seg>
          <seg type="verse" n="3">iuxta portas civitatis in ipsis foribus loquitur dicens</seg>
          <seg type="verse" n="4">o viri ad vos clamito et vox mea ad filios hominum</seg>
          <seg type="verse" n="5">intellegite parvuli astutiam et insipientes animadvertite</seg>
          <seg type="verse" n="6">audite quoniam de rebus magnis locutura sum et aperientur labia mea ut recta praedicent</seg>
          <seg type="verse" n="7">veritatem meditabitur guttur meum et labia mea detestabuntur impium</seg>
          <seg type="verse" n="8">iusti sunt omnes sermones mei non est in eis pravum quid neque perversum</seg>
          <seg type="verse" n="9">recti sunt intellegentibus et aequi invenientibus scientiam</seg>
          <seg type="verse" n="10">accipite disciplinam meam et non pecuniam doctrinam magis quam aurum eligite</seg>
          <seg type="verse" n="11">melior est enim sapientia cunctis pretiosissimis et omne desiderabile ei non potest conparari</seg>
          <seg type="verse" n="12">ego sapientia habito in consilio et eruditis intersum cogitationibus</seg>
          <seg type="verse" n="13">timor Domini odit malum arrogantiam et superbiam et viam pravam et os bilingue detestor</seg>
          <seg type="verse" n="14">meum est consilium et aequitas mea prudentia mea est fortitudo</seg>
          <seg type="verse" n="15">per me reges regnant et legum conditores iusta decernunt</seg>
          <seg type="verse" n="16">per me principes imperant et potentes decernunt iustitiam</seg>
          <seg type="verse" n="17">ego diligentes me diligo et qui mane vigilant ad me invenient me</seg>
          <seg type="verse" n="18">mecum sunt divitiae et gloria opes superbae et iustitia</seg>
          <seg type="verse" n="19">melior est fructus meus auro et pretioso lapide et genimina mea argento electo</seg>
          <seg type="verse" n="20">in viis iustitiae ambulo in medio semitarum iudicii</seg>
          <seg type="verse" n="21">ut ditem diligentes me et thesauros eorum repleam</seg>
          <seg type="verse" n="22">Dominus possedit me initium viarum suarum antequam quicquam faceret a principio</seg>
          <seg type="verse" n="23">ab aeterno ordita sum et ex antiquis antequam terra fieret</seg>
          <seg type="verse" n="24">necdum erant abyssi et ego iam concepta eram necdum fontes aquarum eruperant</seg>
          <seg type="verse" n="25">necdum montes gravi mole constiterant ante colles ego parturiebar</seg>
          <seg type="verse" n="26">adhuc terram non fecerat et flumina et cardines orbis terrae</seg>
          <seg type="verse" n="27">quando praeparabat caelos aderam quando certa lege et gyro vallabat abyssos</seg>
          <seg type="verse" n="28">quando aethera firmabat sursum et librabat fontes aquarum</seg>
          <seg type="verse" n="29">quando circumdabat mari terminum suum et legem ponebat aquis ne transirent fines suos quando adpendebat fundamenta terrae</seg>
          <seg type="verse" n="30">cum eo eram cuncta conponens et delectabar per singulos dies ludens coram eo omni tempore</seg>
          <seg type="verse" n="31">ludens in orbe terrarum et deliciae meae esse cum filiis hominum</seg>
          <seg type="verse" n="32">nunc ergo filii audite me beati qui custodiunt vias meas</seg>
          <seg type="verse" n="33">audite disciplinam et estote sapientes et nolite abicere eam</seg>
          <seg type="verse" n="34">beatus homo qui audit me qui vigilat ad fores meas cotidie et observat ad postes ostii mei</seg>
          <seg type="verse" n="35">qui me invenerit inveniet vitam et hauriet salutem a Domino</seg>
          <seg type="verse" n="36">qui autem in me peccaverit laedet animam suam omnes qui me oderunt diligunt mortem</seg>
        </div>
        <div type="chapter" n="9">
          <seg type="verse" n="1">sapientia aedificavit sibi domum excidit columnas septem</seg>
          <seg type="verse" n="2">immolavit victimas suas miscuit vinum et proposuit mensam suam</seg>
          <seg type="verse" n="3">misit ancillas suas ut vocarent ad arcem et ad moenia civitatis</seg>
          <seg type="verse" n="4">si quis est parvulus veniat ad me et insipientibus locuta est</seg>
          <seg type="verse" n="5">venite comedite panem meum et bibite vinum quod miscui vobis</seg>
          <seg type="verse" n="6">relinquite infantiam et vivite et ambulate per vias prudentiae</seg>
          <seg type="verse" n="7">qui erudit derisorem ipse sibi facit iniuriam et qui arguit impium generat maculam sibi</seg>
          <seg type="verse" n="8">noli arguere derisorem ne oderit te argue sapientem et diliget te</seg>
          <seg type="verse" n="9">da sapienti et addetur ei sapientia doce iustum et festinabit accipere</seg>
          <seg type="verse" n="10">principium sapientiae timor Domini et scientia sanctorum prudentia</seg>
          <seg type="verse" n="11">per me enim multiplicabuntur dies tui et addentur tibi anni vitae</seg>
          <seg type="verse" n="12">si sapiens fueris tibimet ipsi eris si inlusor solus portabis malum</seg>
          <seg type="verse" n="13">mulier stulta et clamosa plenaque inlecebris et nihil omnino sciens</seg>
          <seg type="verse" n="14">sedit in foribus domus suae super sellam in excelso urbis loco</seg>
          <seg type="verse" n="15">ut vocaret transeuntes viam et pergentes itinere suo</seg>
          <seg type="verse" n="16">quis est parvulus declinet ad me et vecordi locuta est</seg>
          <seg type="verse" n="17">aquae furtivae dulciores sunt et panis absconditus suavior</seg>
          <seg type="verse" n="18">et ignoravit quod gigantes ibi sint et in profundis inferni convivae eius</seg>
        </div>
        <div type="chapter" n="10">
          <seg type="verse" n="1">parabolae Salomonis filius sapiens laetificat patrem filius vero stultus maestitia est matris suae</seg>
          <seg type="verse" n="2">non proderunt thesauri impietatis iustitia vero liberabit a morte</seg>
          <seg type="verse" n="3">non adfliget Dominus fame animam iusti et insidias impiorum subvertet</seg>
          <seg type="verse" n="4">egestatem operata est manus remissa manus autem fortium divitias parat</seg>
          <seg type="verse" n="5">qui congregat in messe filius sapiens est qui autem stertit aestate filius confusionis</seg>
          <seg type="verse" n="6">benedictio super caput iusti os autem impiorum operit iniquitatem</seg>
          <seg type="verse" n="7">memoria iusti cum laudibus et nomen impiorum putrescet</seg>
          <seg type="verse" n="8">sapiens corde praecepta suscipiet stultus caeditur labiis</seg>
          <seg type="verse" n="9">qui ambulat simpliciter ambulat confidenter qui autem depravat vias suas manifestus erit</seg>
          <seg type="verse" n="10">qui annuit oculo dabit dolorem stultus labiis verberabitur</seg>
          <seg type="verse" n="11">vena vitae os iusti et os impiorum operiet iniquitatem</seg>
          <seg type="verse" n="12">odium suscitat rixas et universa delicta operit caritas</seg>
          <seg type="verse" n="13">in labiis sapientis invenietur sapientia et virga in dorso eius qui indiget corde</seg>
          <seg type="verse" n="14">sapientes abscondunt scientiam os autem stulti confusioni proximum est</seg>
          <seg type="verse" n="15">substantia divitis urbs fortitudinis eius pavor pauperum egestas eorum</seg>
          <seg type="verse" n="16">opus iusti ad vitam fructus impii ad peccatum</seg>
          <seg type="verse" n="17">via vitae custodienti disciplinam qui autem increpationes relinquit errat</seg>
          <seg type="verse" n="18">abscondunt odium labia mendacia qui profert contumeliam insipiens est</seg>
          <seg type="verse" n="19">in multiloquio peccatum non deerit qui autem moderatur labia sua prudentissimus est</seg>
          <seg type="verse" n="20">argentum electum lingua iusti cor impiorum pro nihilo</seg>
          <seg type="verse" n="21">labia iusti erudiunt plurimos qui autem indocti sunt in cordis egestate morientur</seg>
          <seg type="verse" n="22">benedictio Domini divites facit nec sociabitur ei adflictio</seg>
          <seg type="verse" n="23">quasi per risum stultus operatur scelus sapientia autem est viro prudentia</seg>
          <seg type="verse" n="24">quod timet impius veniet super eum desiderium suum iustis dabitur</seg>
          <seg type="verse" n="25">quasi tempestas transiens non erit impius iustus autem quasi fundamentum sempiternum</seg>
          <seg type="verse" n="26">sicut acetum dentibus et fumus oculis sic piger his qui miserunt eum</seg>
          <seg type="verse" n="27">timor Domini adponet dies et anni impiorum breviabuntur</seg>
          <seg type="verse" n="28">expectatio iustorum laetitia spes autem impiorum peribit</seg>
          <seg type="verse" n="29">fortitudo simplicis via Domini et pavor his qui operantur malum</seg>
          <seg type="verse" n="30">iustus in aeternum non commovebitur impii autem non habitabunt in terram</seg>
          <seg type="verse" n="31">os iusti parturiet sapientiam lingua pravorum peribit</seg>
          <seg type="verse" n="32">labia iusti considerant placita et os impiorum perversa</seg>
        </div>
        <div type="chapter" n="11">
          <seg type="verse" n="1">statera dolosa abominatio apud Dominum et pondus aequum voluntas eius</seg>
          <seg type="verse" n="2">ubi fuerit superbia ibi erit et contumelia ubi autem humilitas ibi et sapientia</seg>
          <seg type="verse" n="3">simplicitas iustorum diriget eos et subplantatio perversorum vastabit illos</seg>
          <seg type="verse" n="4">non proderunt divitiae in die ultionis iustitia autem liberabit a morte</seg>
          <seg type="verse" n="5">iustitia simplicis diriget viam eius et in impietate sua corruet impius</seg>
          <seg type="verse" n="6">iustitia rectorum liberabit eos et in insidiis suis capientur iniqui</seg>
          <seg type="verse" n="7">mortuo homine impio nulla erit ultra spes et expectatio sollicitorum peribit</seg>
          <seg type="verse" n="8">iustus de angustia liberatus est et tradetur impius pro eo</seg>
          <seg type="verse" n="9">simulator ore decipit amicum suum iusti autem liberabuntur scientia</seg>
          <seg type="verse" n="10">in bonis iustorum exultabit civitas et in perditione impiorum erit laudatio</seg>
          <seg type="verse" n="11">benedictione iustorum exaltabitur civitas et ore impiorum subvertetur</seg>
          <seg type="verse" n="12">qui despicit amicum suum indigens corde est vir autem prudens tacebit</seg>
          <seg type="verse" n="13">qui ambulat fraudulenter revelat arcana qui autem fidelis est animi celat commissum</seg>
          <seg type="verse" n="14">ubi non est gubernator populus corruet salus autem ubi multa consilia</seg>
          <seg type="verse" n="15">adfligetur malo qui fidem facit pro extraneo qui autem cavet laqueos securus erit</seg>
          <seg type="verse" n="16">mulier gratiosa inveniet gloriam et robusti habebunt divitias</seg>
          <seg type="verse" n="17">benefacit animae suae vir misericors qui autem crudelis est et propinquos abicit</seg>
          <seg type="verse" n="18">impius facit opus instabile seminanti autem iustitiam merces fidelis</seg>
          <seg type="verse" n="19">clementia praeparat vitam et sectatio malorum mortem</seg>
          <seg type="verse" n="20">abominabile Domino pravum cor et voluntas eius in his qui simpliciter ambulant</seg>
          <seg type="verse" n="21">manus in manu non erit innocens malus semen autem iustorum salvabitur</seg>
          <seg type="verse" n="22">circulus aureus in naribus suis mulier pulchra et fatua</seg>
          <seg type="verse" n="23">desiderium iustorum omne bonum est praestolatio impiorum furor</seg>
          <seg type="verse" n="24">alii dividunt propria et ditiores fiunt alii rapiunt non sua et semper in egestate sunt</seg>
          <seg type="verse" n="25">anima quae benedicit inpinguabitur et qui inebriat ipse quoque inebriabitur</seg>
          <seg type="verse" n="26">qui abscondit frumenta maledicetur in populis benedictio autem super caput vendentium</seg>
          <seg type="verse" n="27">bene consurgit diluculo qui quaerit bona qui autem investigator malorum est opprimetur ab eis</seg>
          <seg type="verse" n="28">qui confidet in divitiis suis corruet iusti autem quasi virens folium germinabunt</seg>
          <seg type="verse" n="29">qui conturbat domum suam possidebit ventos et qui stultus est serviet sapienti</seg>
          <seg type="verse" n="30">fructus iusti lignum vitae et qui suscipit animas sapiens est</seg>
          <seg type="verse" n="31">si iustus in terra recipit quanto magis impius et peccator</seg>
        </div>
        <div type="chapter" n="12">
          <seg type="verse" n="1">qui diligit disciplinam diligit scientiam qui autem odit increpationes insipiens est</seg>
          <seg type="verse" n="2">qui bonus est hauriet a Domino gratiam qui autem confidit cogitationibus suis impie agit</seg>
          <seg type="verse" n="3">non roborabitur homo ex impietate et radix iustorum non commovebitur</seg>
          <seg type="verse" n="4">mulier diligens corona viro suo et putredo in ossibus eius quae confusione res dignas gerit</seg>
          <seg type="verse" n="5">cogitationes iustorum iudicia et consilia impiorum fraudulentia</seg>
          <seg type="verse" n="6">verba impiorum insidiantur sanguini os iustorum liberabit eos</seg>
          <seg type="verse" n="7">verte impios et non erunt domus autem iustorum permanebit</seg>
          <seg type="verse" n="8">doctrina sua noscetur vir qui autem vanus et excors est patebit contemptui</seg>
          <seg type="verse" n="9">melior est pauper et sufficiens sibi quam gloriosus et indigens pane</seg>
          <seg type="verse" n="10">novit iustus animas iumentorum suorum viscera autem impiorum crudelia</seg>
          <seg type="verse" n="11">qui operatur terram suam saturabitur panibus qui autem sectatur otium stultissimus est</seg>
          <seg type="verse" n="12">desiderium impii munimentum est pessimorum radix autem iustorum proficiet</seg>
          <seg type="verse" n="13">propter peccata labiorum ruina proximat malo effugiet autem iustus de angustia</seg>
          <seg type="verse" n="14">de fructu oris sui unusquisque replebitur bonis et iuxta opera manuum suarum retribuetur ei</seg>
          <seg type="verse" n="15">via stulti recta in oculis eius qui autem sapiens est audit consilia</seg>
          <seg type="verse" n="16">fatuus statim indicat iram suam qui autem dissimulat iniuriam callidus est</seg>
          <seg type="verse" n="17">qui quod novit loquitur index iustitiae est qui autem mentitur testis est fraudulentus</seg>
          <seg type="verse" n="18">est qui promittit et quasi gladio pungitur conscientiae lingua autem sapientium sanitas est</seg>
          <seg type="verse" n="19">labium veritatis firmum erit in perpetuum qui autem testis est repentinus concinnat linguam mendacii</seg>
          <seg type="verse" n="20">dolus in corde cogitantium mala qui autem ineunt pacis consilia sequitur eos gaudium</seg>
          <seg type="verse" n="21">non contristabit iustum quicquid ei acciderit impii autem replebuntur malo</seg>
          <seg type="verse" n="22">abominatio Domino labia mendacia qui autem fideliter agunt placent ei</seg>
          <seg type="verse" n="23">homo versutus celat scientiam et cor insipientium provocabit stultitiam</seg>
          <seg type="verse" n="24">manus fortium dominabitur quae autem remissa est tributis serviet</seg>
          <seg type="verse" n="25">maeror in corde viri humiliabit illud et sermone bono laetificabitur</seg>
          <seg type="verse" n="26">qui neglegit damnum propter amicum iustus est iter autem impiorum decipiet eos</seg>
          <seg type="verse" n="27">non inveniet fraudulentus lucrum et substantia hominis erit auri pretium</seg>
          <seg type="verse" n="28">in semita iustitiae vita iter autem devium ducit ad mortem</seg>
        </div>
        <div type="chapter" n="13">
          <seg type="verse" n="1">filius sapiens doctrina patris qui autem inlusor est non audit cum arguitur</seg>
          <seg type="verse" n="2">de fructu oris homo saturabitur bonis anima autem praevaricatorum iniqua</seg>
          <seg type="verse" n="3">qui custodit os suum custodit animam suam qui autem inconsideratus est ad loquendum sentiet mala</seg>
          <seg type="verse" n="4">vult et non vult piger anima autem operantium inpinguabitur</seg>
          <seg type="verse" n="5">verbum mendax iustus detestabitur impius confundit et confundetur</seg>
          <seg type="verse" n="6">iustitia custodit innocentis viam impietas vero peccato subplantat</seg>
          <seg type="verse" n="7">est quasi dives cum nihil habeat et est quasi pauper cum in multis divitiis sit</seg>
          <seg type="verse" n="8">redemptio animae viri divitiae suae qui autem pauper est increpationem non sustinet</seg>
          <seg type="verse" n="9">lux iustorum laetificat lucerna autem impiorum extinguetur</seg>
          <seg type="verse" n="10">inter superbos semper iurgia sunt qui autem agunt cuncta consilio reguntur sapientia</seg>
          <seg type="verse" n="11">substantia festinata minuetur quae autem paulatim colligitur manu multiplicabitur</seg>
          <seg type="verse" n="12">spes quae differtur adfligit animam lignum vitae desiderium veniens</seg>
          <seg type="verse" n="13">qui detrahit alicui rei ipse se in futurum obligat qui autem timet praeceptum in pace versabitur</seg>
          <seg type="verse" n="14">lex sapientis fons vitae ut declinet a ruina mortis</seg>
          <seg type="verse" n="15">doctrina bona dabit gratiam in itinere contemptorum vorago</seg>
          <seg type="verse" n="16">astutus omnia agit cum consilio qui autem fatuus est aperit stultitiam</seg>
          <seg type="verse" n="17">nuntius impii cadet in malum legatus fidelis sanitas</seg>
          <seg type="verse" n="18">egestas et ignominia ei qui deserit disciplinam qui autem adquiescit arguenti glorificabitur</seg>
          <seg type="verse" n="19">desiderium si conpleatur delectat animam detestantur stulti eos qui fugiunt mala</seg>
          <seg type="verse" n="20">qui cum sapientibus graditur sapiens erit amicus stultorum efficietur similis</seg>
          <seg type="verse" n="21">peccatores persequetur malum et iustis retribuentur bona</seg>
          <seg type="verse" n="22">bonus relinquet heredes filios et nepotes et custoditur iusto substantia peccatoris</seg>
          <seg type="verse" n="23">multi cibi in novalibus patrum et alii congregantur absque iudicio</seg>
          <seg type="verse" n="24">qui parcit virgae suae odit filium suum qui autem diligit illum instanter erudit</seg>
          <seg type="verse" n="25">iustus comedit et replet animam suam venter autem impiorum insaturabilis</seg>
        </div>
        <div type="chapter" n="14">
          <seg type="verse" n="1">sapiens mulier aedificavit domum suam insipiens instructam quoque destruet manibus</seg>
          <seg type="verse" n="2">ambulans recto itinere et timens Deum despicitur ab eo qui infami graditur via</seg>
          <seg type="verse" n="3">in ore stulti virga superbiae labia sapientium custodiunt eos</seg>
          <seg type="verse" n="4">ubi non sunt boves praesepe vacuum est ubi autem plurimae segetes ibi manifesta fortitudo bovis</seg>
          <seg type="verse" n="5">testis fidelis non mentietur profert mendacium testis dolosus</seg>
          <seg type="verse" n="6">quaerit derisor sapientiam et non inveniet doctrina prudentium facilis</seg>
          <seg type="verse" n="7">vade contra virum stultum et nescito labia prudentiae</seg>
          <seg type="verse" n="8">sapientia callidi est intellegere viam suam et inprudentia stultorum errans</seg>
          <seg type="verse" n="9">stultis inludet peccatum inter iustos morabitur gratia</seg>
          <seg type="verse" n="10">cor quod novit amaritudinem animae suae in gaudio eius non miscebitur extraneus</seg>
          <seg type="verse" n="11">domus impiorum delebitur tabernacula iustorum germinabunt</seg>
          <seg type="verse" n="12">est via quae videtur homini iusta novissima autem eius deducunt ad mortem</seg>
          <seg type="verse" n="13">risus dolore miscebitur et extrema gaudii luctus occupat</seg>
          <seg type="verse" n="14">viis suis replebitur stultus et super eum erit vir bonus</seg>
          <seg type="verse" n="15">innocens credit omni verbo astutus considerat gressus suos</seg>
          <seg type="verse" n="16">sapiens timet et declinat malum stultus transilit et confidit</seg>
          <seg type="verse" n="17">inpatiens operabitur stultitiam et vir versutus odiosus est</seg>
          <seg type="verse" n="18">possidebunt parvuli stultitiam et astuti expectabunt scientiam</seg>
          <seg type="verse" n="19">iacebunt mali ante bonos et impii ante portas iustorum</seg>
          <seg type="verse" n="20">etiam proximo suo pauper odiosus erit amici vero divitum multi</seg>
          <seg type="verse" n="21">qui despicit proximum suum peccat qui autem miseretur pauperi beatus erit</seg>
          <seg type="verse" n="22">errant qui operantur malum misericordia et veritas praeparant bona</seg>
          <seg type="verse" n="23">in omni opere erit abundantia ubi autem verba sunt plurima frequenter egestas</seg>
          <seg type="verse" n="24">corona sapientium divitiae eorum fatuitas stultorum inprudentia</seg>
          <seg type="verse" n="25">liberat animas testis fidelis et profert mendacia versipellis</seg>
          <seg type="verse" n="26">in timore Domini fiducia fortitudinis et filiis eius erit spes</seg>
          <seg type="verse" n="27">timor Domini fons vitae ut declinet a ruina mortis</seg>
          <seg type="verse" n="28">in multitudine populi dignitas regis et in paucitate plebis ignominia principis</seg>
          <seg type="verse" n="29">qui patiens est multa gubernatur prudentia qui autem inpatiens exaltat stultitiam suam</seg>
          <seg type="verse" n="30">vita carnium sanitas cordis putredo ossuum invidia</seg>
          <seg type="verse" n="31">qui calumniatur egentem exprobrat factori eius honorat autem eum qui miseretur pauperis</seg>
          <seg type="verse" n="32">in malitia sua expelletur impius sperat autem iustus in morte sua</seg>
          <seg type="verse" n="33">in corde prudentis requiescit sapientia et indoctos quoque erudiet</seg>
          <seg type="verse" n="34">iustitia elevat gentem miseros facit populos peccatum</seg>
          <seg type="verse" n="35">acceptus est regi minister intellegens iracundiam eius inutilis sustinebit</seg>
        </div>
        <div type="chapter" n="15">
          <seg type="verse" n="1">responsio mollis frangit iram sermo durus suscitat furorem</seg>
          <seg type="verse" n="2">lingua sapientium ornat scientiam os fatuorum ebullit stultitiam</seg>
          <seg type="verse" n="3">in omni loco oculi Domini contemplantur malos et bonos</seg>
          <seg type="verse" n="4">lingua placabilis lignum vitae quae inmoderata est conteret spiritum</seg>
          <seg type="verse" n="5">stultus inridet disciplinam patris sui qui autem custodit increpationes astutior fiet</seg>
          <seg type="verse" n="6">domus iusti plurima fortitudo et in fructibus impii conturbatur</seg>
          <seg type="verse" n="7">labia sapientium disseminabunt scientiam cor stultorum dissimile erit</seg>
          <seg type="verse" n="8">victimae impiorum abominabiles Domino vota iustorum placabilia</seg>
          <seg type="verse" n="9">abominatio est Domino via impii qui sequitur iustitiam diligetur ab eo</seg>
          <seg type="verse" n="10">doctrina mala deserenti viam qui increpationes odit morietur</seg>
          <seg type="verse" n="11">infernus et perditio coram Domino quanto magis corda filiorum hominum</seg>
          <seg type="verse" n="12">non amat pestilens eum qui se corripit nec ad sapientes graditur</seg>
          <seg type="verse" n="13">cor gaudens exhilarat faciem in maerore animi deicitur spiritus</seg>
          <seg type="verse" n="14">cor sapientis quaerit doctrinam et os stultorum pascetur inperitia</seg>
          <seg type="verse" n="15">omnes dies pauperis mali secura mens quasi iuge convivium</seg>
          <seg type="verse" n="16">melius est parum cum timore Domini quam thesauri magni et insatiabiles</seg>
          <seg type="verse" n="17">melius est vocare ad holera cum caritate quam ad vitulum saginatum cum odio</seg>
          <seg type="verse" n="18">vir iracundus provocat rixas qui patiens est mitigat suscitatas</seg>
          <seg type="verse" n="19">iter pigrorum quasi sepes spinarum via iustorum absque offendiculo</seg>
          <seg type="verse" n="20">filius sapiens laetificat patrem et stultus homo despicit matrem suam</seg>
          <seg type="verse" n="21">stultitia gaudium stulto et vir prudens dirigit gressus</seg>
          <seg type="verse" n="22">dissipantur cogitationes ubi non est consilium ubi vero plures sunt consiliarii confirmantur</seg>
          <seg type="verse" n="23">laetatur homo in sententia oris sui et sermo oportunus est optimus</seg>
          <seg type="verse" n="24">semita vitae super eruditum ut declinet de inferno novissimo</seg>
          <seg type="verse" n="25">domum superborum demolietur Dominus et firmos facit terminos viduae</seg>
          <seg type="verse" n="26">abominatio Domini cogitationes malae et purus sermo pulcherrimus</seg>
          <seg type="verse" n="27">conturbat domum suam qui sectatur avaritiam qui autem odit munera vivet</seg>
          <seg type="verse" n="28">mens iusti meditatur oboedientiam os impiorum redundat malis</seg>
          <seg type="verse" n="29">longe est Dominus ab impiis et orationes iustorum exaudiet</seg>
          <seg type="verse" n="30">lux oculorum laetificat animam fama bona inpinguat ossa</seg>
          <seg type="verse" n="31">auris quae audit increpationes vitae in medio sapientium commorabitur</seg>
          <seg type="verse" n="32">qui abicit disciplinam despicit animam suam qui adquiescit increpationibus possessor est cordis</seg>
          <seg type="verse" n="33">timor Domini disciplina sapientiae et gloriam praecedit humilitas</seg>
        </div>
        <div type="chapter" n="16">
          <seg type="verse" n="1">hominis est animum praeparare et Dei gubernare linguam</seg>
          <seg type="verse" n="2">omnes viae hominum patent oculis eius spirituum ponderator est Dominus</seg>
          <seg type="verse" n="3">revela Domino opera tua et dirigentur cogitationes tuae</seg>
          <seg type="verse" n="4">universa propter semet ipsum operatus est Dominus impium quoque ad diem malum</seg>
          <seg type="verse" n="5">abominatio Domini omnis arrogans etiam si manus ad manum fuerit non erit innocens</seg>
          <seg type="verse" n="6">misericordia et veritate redimitur iniquitas et in timore Domini declinatur a malo</seg>
          <seg type="verse" n="7">cum placuerint Domino viae hominis inimicos quoque eius convertet ad pacem</seg>
          <seg type="verse" n="8">melius est parum cum iustitia quam multi fructus cum iniquitate</seg>
          <seg type="verse" n="9">cor hominis disponet viam suam sed Domini est dirigere gressus eius</seg>
          <seg type="verse" n="10">divinatio in labiis regis in iudicio non errabit os eius</seg>
          <seg type="verse" n="11">pondus et statera iudicia Domini sunt et opera eius omnes lapides sacculi</seg>
          <seg type="verse" n="12">abominabiles regi qui agunt impie quoniam iustitia firmatur solium</seg>
          <seg type="verse" n="13">voluntas regum labia iusta qui recta loquitur diligetur</seg>
          <seg type="verse" n="14">indignatio regis nuntii mortis et vir sapiens placabit eam</seg>
          <seg type="verse" n="15">in hilaritate vultus regis vita et clementia eius quasi imber serotinus</seg>
          <seg type="verse" n="16">posside sapientiam quia auro melior est et adquire prudentiam quia pretiosior est argento</seg>
          <seg type="verse" n="17">semita iustorum declinat mala custos animae suae servat viam suam</seg>
          <seg type="verse" n="18">contritionem praecedit superbia et ante ruinam exaltatur spiritus</seg>
          <seg type="verse" n="19">melius est humiliari cum mitibus quam dividere spolia cum superbis</seg>
          <seg type="verse" n="20">eruditus in verbo repperiet bona et qui in Domino sperat beatus est</seg>
          <seg type="verse" n="21">qui sapiens corde est appellabitur prudens et qui dulcis eloquio maiora percipiet</seg>
          <seg type="verse" n="22">fons vitae eruditio possidentis doctrina stultorum fatuitas</seg>
          <seg type="verse" n="23">cor sapientis erudiet os eius et labiis illius addet gratiam</seg>
          <seg type="verse" n="24">favus mellis verba conposita dulcedo animae et sanitas ossuum</seg>
          <seg type="verse" n="25">est via quae videtur homini recta et novissimum eius ducit ad mortem</seg>
          <seg type="verse" n="26">anima laborantis laborat sibi quia conpulit eum os suum</seg>
          <seg type="verse" n="27">vir impius fodit malum et in labiis eius ignis ardescit</seg>
          <seg type="verse" n="28">homo perversus suscitat lites et verbosus separat principes</seg>
          <seg type="verse" n="29">vir iniquus lactat amicum suum et ducit eum per viam non bonam</seg>
          <seg type="verse" n="30">qui adtonitis oculis cogitat prava mordens labia sua perficit malum</seg>
          <seg type="verse" n="31">corona dignitatis senectus in viis iustitiae repperietur</seg>
          <seg type="verse" n="32">melior est patiens viro forte et qui dominatur animo suo expugnatore urbium</seg>
          <seg type="verse" n="33">sortes mittuntur in sinu sed a Domino temperantur</seg>
        </div>
        <div type="chapter" n="17">
          <seg type="verse" n="1">melior est buccella sicca cum gaudio quam domus plena victimis cum iurgio</seg>
          <seg type="verse" n="2">servus sapiens dominabitur filiis stultis et inter fratres hereditatem dividet</seg>
          <seg type="verse" n="3">sicut igne probatur argentum et aurum camino ita corda probat Dominus</seg>
          <seg type="verse" n="4">malus oboedit linguae iniquae et fallax obtemperat labiis mendacibus</seg>
          <seg type="verse" n="5">qui despicit pauperem exprobrat factori eius et qui in ruina laetatur alterius non erit inpunitus</seg>
          <seg type="verse" n="6">corona senum filii filiorum et gloria filiorum patres sui</seg>
          <seg type="verse" n="7">non decent stultum verba conposita nec principem labium mentiens</seg>
          <seg type="verse" n="8">gemma gratissima expectatio praestolantis quocumque se verterit prudenter intellegit</seg>
          <seg type="verse" n="9">qui celat delictum quaerit amicitias qui altero sermone repetit separat foederatos</seg>
          <seg type="verse" n="10">plus proficit correptio apud prudentem quam centum plagae apud stultum</seg>
          <seg type="verse" n="11">semper iurgia quaerit malus angelus autem crudelis mittetur contra eum</seg>
          <seg type="verse" n="12">expedit magis ursae occurrere raptis fetibus quam fatuo confidenti sibi in stultitia sua</seg>
          <seg type="verse" n="13">qui reddit mala pro bonis non recedet malum de domo eius</seg>
          <seg type="verse" n="14">qui dimittit aquam caput est iurgiorum et antequam patiatur contumeliam iudicium deserit</seg>
          <seg type="verse" n="15">et qui iustificat impium et qui condemnat iustum abominabilis est uterque apud Dominum</seg>
          <seg type="verse" n="16">quid prodest habere divitias stultum cum sapientiam emere non possit</seg>
          <seg type="verse" n="17">omni tempore diligit qui amicus est et frater in angustiis conprobatur</seg>
          <seg type="verse" n="18">homo stultus plaudet manibus cum spoponderit pro amico suo</seg>
          <seg type="verse" n="19">qui meditatur discordiam diligit rixas et qui exaltat ostium quaerit ruinam</seg>
          <seg type="verse" n="20">qui perversi cordis est non inveniet bonum et qui vertit linguam incidet in malum</seg>
          <seg type="verse" n="21">natus est stultus in ignominiam suam sed nec pater in fatuo laetabitur</seg>
          <seg type="verse" n="22">animus gaudens aetatem floridam facit spiritus tristis exsiccat ossa</seg>
          <seg type="verse" n="23">munera de sinu impius accipit ut pervertat semitas iudicii</seg>
          <seg type="verse" n="24">in facie prudentis lucet sapientia oculi stultorum in finibus terrae</seg>
          <seg type="verse" n="25">ira patris filius stultus et dolor matris quae genuit eum</seg>
          <seg type="verse" n="26">non est bonum damnum inferre iusto nec percutere principem qui recta iudicat</seg>
          <seg type="verse" n="27">qui moderatur sermones suos doctus et prudens est et pretiosi spiritus vir eruditus</seg>
          <seg type="verse" n="28">stultus quoque si tacuerit sapiens putabitur et si conpresserit labia sua intellegens</seg>
        </div>
        <div type="chapter" n="18">
          <seg type="verse" n="1">occasiones quaerit qui vult recedere ab amico omni tempore erit exprobrabilis</seg>
          <seg type="verse" n="2">non recipit stultus verba prudentiae nisi ea dixeris quae versantur in corde eius</seg>
          <seg type="verse" n="3">impius cum in profundum venerit peccatorum contemnit sed sequitur eum ignominia et obprobrium</seg>
          <seg type="verse" n="4">aqua profunda verba ex ore viri et torrens redundans fons sapientiae</seg>
          <seg type="verse" n="5">accipere personam impii non est bonum ut declines a veritate iudicii</seg>
          <seg type="verse" n="6">labia stulti inmiscunt se rixis et os eius iurgia provocat</seg>
          <seg type="verse" n="7">os stulti contritio eius et labia illius ruina animae eius</seg>
          <seg type="verse" n="8">verba bilinguis quasi simplicia et ipsa perveniunt usque ad interiora ventris</seg>
          <seg type="verse" n="9">qui mollis et dissolutus est in opere suo frater est sua opera dissipantis</seg>
          <seg type="verse" n="10">turris fortissima nomen Domini ad ipsum currit iustus et exaltabitur</seg>
          <seg type="verse" n="11">substantia divitis urbs roboris eius et quasi murus validus circumdans eum</seg>
          <seg type="verse" n="12">antequam conteratur exaltatur cor hominis et antequam glorificetur humiliatur</seg>
          <seg type="verse" n="13">qui prius respondit quam audiat stultum se esse demonstrat et confusione dignum</seg>
          <seg type="verse" n="14">spiritus viri sustentat inbecillitatem suam spiritum vero ad irascendum facilem quis poterit sustinere</seg>
          <seg type="verse" n="15">cor prudens possidebit scientiam et auris sapientium quaerit doctrinam</seg>
          <seg type="verse" n="16">donum hominis dilatat viam eius et ante principes spatium ei facit</seg>
          <seg type="verse" n="17">iustus prior est accusator sui venit amicus eius et investigavit eum</seg>
          <seg type="verse" n="18">contradictiones conprimit sors et inter potentes quoque diiudicat</seg>
          <seg type="verse" n="19">frater qui adiuvatur a fratre quasi civitas firma et iudicia quasi vectes urbium</seg>
          <seg type="verse" n="20">de fructu oris viri replebitur venter eius et genimina labiorum illius saturabunt eum</seg>
          <seg type="verse" n="21">mors et vita in manu linguae qui diligunt eam comedent fructus eius</seg>
          <seg type="verse" n="22">qui invenit mulierem invenit bonum et hauriet iucunditatem a Domino</seg>
          <seg type="verse" n="23">cum obsecrationibus loquetur pauper et dives effabitur rigide</seg>
          <seg type="verse" n="24">vir amicalis ad societatem magis amicus erit quam frater</seg>
        </div>
        <div type="chapter" n="19">
          <seg type="verse" n="1">melior est pauper qui ambulat in simplicitate sua quam torquens labia insipiens</seg>
          <seg type="verse" n="2">ubi non est scientia animae non est bonum et qui festinus est pedibus offendit</seg>
          <seg type="verse" n="3">stultitia hominis subplantat gressus eius et contra Deum fervet animo suo</seg>
          <seg type="verse" n="4">divitiae addunt amicos plurimos a paupere autem et hii quos habuit separantur</seg>
          <seg type="verse" n="5">testis falsus non erit inpunitus et qui mendacia loquitur non effugiet</seg>
          <seg type="verse" n="6">multi colunt personam potentis et amici sunt dona tribuenti</seg>
          <seg type="verse" n="7">fratres hominis pauperis oderunt eum insuper et amici procul recesserunt ab eo qui tantum verba sectatur nihil habebit</seg>
          <seg type="verse" n="8">qui autem possessor est mentis diligit animam suam et custos prudentiae inveniet bona</seg>
          <seg type="verse" n="9">testis falsus non erit inpunitus et qui loquitur mendacia peribit</seg>
          <seg type="verse" n="10">non decent stultum deliciae nec servum dominari principibus</seg>
          <seg type="verse" n="11">doctrina viri per patientiam noscitur et gloria eius est iniqua praetergredi</seg>
          <seg type="verse" n="12">sicut fremitus leonis ita et regis ira et sicut ros super herbam ita hilaritas eius</seg>
          <seg type="verse" n="13">dolor patris filius stultus et tecta iugiter perstillantia litigiosa mulier</seg>
          <seg type="verse" n="14">domus et divitiae dantur a patribus a Domino autem proprie uxor prudens</seg>
          <seg type="verse" n="15">pigredo inmittit soporem et anima dissoluta esuriet</seg>
          <seg type="verse" n="16">qui custodit mandatum custodit animam suam qui autem neglegit vias suas mortificabitur</seg>
          <seg type="verse" n="17">feneratur Domino qui miseretur pauperis et vicissitudinem suam reddet ei</seg>
          <seg type="verse" n="18">erudi filium tuum ne desperes ad interfectionem autem eius ne ponas animam tuam</seg>
          <seg type="verse" n="19">qui inpatiens est sustinebit damnum et cum rapuerit aliud adponet</seg>
          <seg type="verse" n="20">audi consilium et suscipe disciplinam ut sis sapiens in novissimis tuis</seg>
          <seg type="verse" n="21">multae cogitationes in corde viri voluntas autem Domini permanebit</seg>
          <seg type="verse" n="22">homo indigens misericors est et melior pauper quam vir mendax</seg>
          <seg type="verse" n="23">timor Domini ad vitam et in plenitudine commorabitur absque visitatione pessimi</seg>
          <seg type="verse" n="24">abscondit piger manum suam sub ascella nec ad os suum adplicat eam</seg>
          <seg type="verse" n="25">pestilente flagellato stultus sapientior erit sin autem corripueris sapientem intelleget disciplinam</seg>
          <seg type="verse" n="26">qui adfligit patrem et fugat matrem ignominiosus est et infelix</seg>
          <seg type="verse" n="27">non cesses fili audire doctrinam nec ignores sermones scientiae</seg>
          <seg type="verse" n="28">testis iniquus deridet iudicium et os impiorum devorat iniquitatem</seg>
          <seg type="verse" n="29">parata sunt derisoribus iudicia et mallei percutientes stultorum corporibus</seg>
        </div>
        <div type="chapter" n="20">
          <seg type="verse" n="1">luxuriosa res vinum et tumultuosa ebrietas quicumque his delectatur non erit sapiens</seg>
          <seg type="verse" n="2">sicut rugitus leonis ita terror regis qui provocat eum peccat in animam suam</seg>
          <seg type="verse" n="3">honor est homini qui separat se a contentionibus omnes autem stulti miscentur contumeliis</seg>
          <seg type="verse" n="4">propter frigus piger arare noluit mendicabit ergo aestate et non dabitur ei</seg>
          <seg type="verse" n="5">sicut aqua profunda sic consilium in corde viri sed homo sapiens exhauriet illud</seg>
          <seg type="verse" n="6">multi homines misericordes vocantur virum autem fidelem quis inveniet</seg>
          <seg type="verse" n="7">iustus qui ambulat in simplicitate sua beatos post se filios derelinquet</seg>
          <seg type="verse" n="8">rex qui sedet in solio iudicii dissipat omne malum intuitu suo</seg>
          <seg type="verse" n="9">quis potest dicere mundum est cor meum purus sum a peccato</seg>
          <seg type="verse" n="10">pondus et pondus mensura et mensura utrumque abominabile est apud Deum</seg>
          <seg type="verse" n="11">ex studiis suis intellegitur puer si munda et si recta sint opera eius</seg>
          <seg type="verse" n="12">aurem audientem et oculum videntem Dominus fecit utrumque</seg>
          <seg type="verse" n="13">noli diligere somnum ne te egestas opprimat aperi oculos tuos et saturare panibus</seg>
          <seg type="verse" n="14">malum est malum est dicit omnis emptor et cum recesserit tunc gloriabitur</seg>
          <seg type="verse" n="15">est aurum et multitudo gemmarum vas autem pretiosum labia scientiae</seg>
          <seg type="verse" n="16">tolle vestimentum eius qui fideiussor extitit alieni et pro extraneis aufer pignus ab eo</seg>
          <seg type="verse" n="17">suavis est homini panis mendacii et postea implebitur os eius calculo</seg>
          <seg type="verse" n="18">cogitationes consiliis roborantur et gubernaculis tractanda sunt bella</seg>
          <seg type="verse" n="19">ei qui revelat mysteria et ambulat fraudulenter et dilatat labia sua ne commiscearis</seg>
          <seg type="verse" n="20">qui maledicit patri suo et matri extinguetur lucerna eius in mediis tenebris</seg>
          <seg type="verse" n="21">hereditas ad quam festinatur in principio in novissimo benedictione carebit</seg>
          <seg type="verse" n="22">ne dicas reddam malum expecta Dominum et liberabit te</seg>
          <seg type="verse" n="23">abominatio est apud Deum pondus et pondus statera dolosa non est bona</seg>
          <seg type="verse" n="24">a Domino diriguntur gressus viri quis autem hominum intellegere potest viam suam</seg>
          <seg type="verse" n="25">ruina est hominis devorare sanctos et post vota tractare</seg>
          <seg type="verse" n="26">dissipat impios rex sapiens et curvat super eos fornicem</seg>
          <seg type="verse" n="27">lucerna Domini spiraculum hominis quae investigat omnia secreta ventris</seg>
          <seg type="verse" n="28">misericordia et veritas custodiunt regem et roboratur clementia thronus eius</seg>
          <seg type="verse" n="29">exultatio iuvenum fortitudo eorum et dignitas senum canities</seg>
          <seg type="verse" n="30">livor vulneris absterget mala et plagae in secretioribus ventris</seg>
        </div>
        <div type="chapter" n="21">
          <seg type="verse" n="1">sicut divisiones aquarum ita cor regis in manu Domini quocumque voluerit inclinabit illud</seg>
          <seg type="verse" n="2">omnis via viri recta sibi videtur adpendit autem corda Dominus</seg>
          <seg type="verse" n="3">facere misericordiam et iudicium magis placent Domino quam victimae</seg>
          <seg type="verse" n="4">exaltatio oculorum et dilatatio cordis lucerna impiorum peccatum</seg>
          <seg type="verse" n="5">cogitationes robusti semper in abundantia omnis autem piger semper in egestate</seg>
          <seg type="verse" n="6">qui congregat thesauros lingua mendacii vanus est et inpingetur ad laqueos mortis</seg>
          <seg type="verse" n="7">rapinae impiorum detrahent eos quia noluerunt facere iudicium</seg>
          <seg type="verse" n="8">perversa via viri aliena est qui autem mundus est rectum opus eius</seg>
          <seg type="verse" n="9">melius est sedere in angulo domatis quam cum muliere litigiosa et in domo communi</seg>
          <seg type="verse" n="10">anima impii desiderat malum non miserebitur proximo suo</seg>
          <seg type="verse" n="11">multato pestilente sapientior erit parvulus et si sectetur sapientem sumet scientiam</seg>
          <seg type="verse" n="12">excogitat iustus de domo impii ut detrahat impios in malum</seg>
          <seg type="verse" n="13">qui obturat aurem suam ad clamorem pauperis et ipse clamabit et non exaudietur</seg>
          <seg type="verse" n="14">munus absconditum extinguet iras et donum in sinu indignationem maximam</seg>
          <seg type="verse" n="15">gaudium iusto est facere iudicium et pavor operantibus iniquitatem</seg>
          <seg type="verse" n="16">vir qui erraverit a via doctrinae in coetu gigantum commorabitur</seg>
          <seg type="verse" n="17">qui diligit epulas in egestate erit qui amat vinum et pinguia non ditabitur</seg>
          <seg type="verse" n="18">pro iusto datur impius et pro rectis iniquus</seg>
          <seg type="verse" n="19">melius est habitare in terra deserta quam cum muliere rixosa et iracunda</seg>
          <seg type="verse" n="20">thesaurus desiderabilis et oleum in habitaculo iusti et inprudens homo dissipabit illud</seg>
          <seg type="verse" n="21">qui sequitur iustitiam et misericordiam inveniet vitam et iustitiam et gloriam</seg>
          <seg type="verse" n="22">civitatem fortium ascendit sapiens et destruxit robur fiduciae eius</seg>
          <seg type="verse" n="23">qui custodit os suum et linguam suam custodit ab angustiis animam suam</seg>
          <seg type="verse" n="24">superbus et arrogans vocatur indoctus qui in ira operatur superbiam</seg>
          <seg type="verse" n="25">desideria occidunt pigrum noluerunt enim quicquam manus eius operari</seg>
          <seg type="verse" n="26">tota die concupiscit et desiderat qui autem iustus est tribuet et non cessabit</seg>
          <seg type="verse" n="27">hostiae impiorum abominabiles quia offeruntur ex scelere</seg>
          <seg type="verse" n="28">testis mendax peribit vir oboediens loquitur victoriam</seg>
          <seg type="verse" n="29">vir impius procaciter obfirmat vultum suum qui autem rectus est corrigit viam suam</seg>
          <seg type="verse" n="30">non est sapientia non est prudentia non est consilium contra Dominum</seg>
          <seg type="verse" n="31">equus paratur ad diem belli Dominus autem salutem tribuet</seg>
        </div>
        <div type="chapter" n="22">
          <seg type="verse" n="1">melius est nomen bonum quam divitiae multae super argentum et aurum gratia bona</seg>
          <seg type="verse" n="2">dives et pauper obviaverunt sibi utriusque operator est Dominus</seg>
          <seg type="verse" n="3">callidus vidit malum et abscondit se innocens pertransiit et adflictus est damno</seg>
          <seg type="verse" n="4">finis modestiae timor Domini divitiae et gloria et vita</seg>
          <seg type="verse" n="5">arma et gladii in via perversi custos animae suae longe recedit ab eis</seg>
          <seg type="verse" n="6">proverbium est adulescens iuxta viam suam etiam cum senuerit non recedet ab ea</seg>
          <seg type="verse" n="7">dives pauperibus imperat et qui accipit mutuum servus est fenerantis</seg>
          <seg type="verse" n="8">qui seminat iniquitatem metet mala et virga irae suae consummabitur</seg>
          <seg type="verse" n="9">qui pronus est ad misericordiam benedicetur de panibus enim suis dedit pauperi</seg>
          <seg type="verse" n="10">eice derisorem et exibit cum eo iurgium cessabuntque causae et contumeliae</seg>
          <seg type="verse" n="11">qui diligit cordis munditiam propter gratiam labiorum suorum habebit amicum regem</seg>
          <seg type="verse" n="12">oculi Domini custodiunt scientiam et subplantantur verba iniqui</seg>
          <seg type="verse" n="13">dicit piger leo foris in medio platearum occidendus sum</seg>
          <seg type="verse" n="14">fovea profunda os alienae cui iratus est Dominus incidet in eam</seg>
          <seg type="verse" n="15">stultitia conligata est in corde pueri et virga disciplinae fugabit eam</seg>
          <seg type="verse" n="16">qui calumniatur pauperem ut augeat divitias suas dabit ipse ditiori et egebit</seg>
          <seg type="verse" n="17">inclina aurem tuam et audi verba sapientium adpone autem cor ad doctrinam meam</seg>
          <seg type="verse" n="18">quae pulchra erit tibi cum servaveris eam in ventre tuo et redundabit in labiis tuis</seg>
          <seg type="verse" n="19">ut sit in Domino fiducia tua unde et ostendi eam tibi hodie</seg>
          <seg type="verse" n="20">ecce descripsi eam tibi tripliciter in cogitationibus et scientia</seg>
          <seg type="verse" n="21">ut ostenderem tibi firmitatem et eloquia veritatis respondere ex his illi qui misit te</seg>
          <seg type="verse" n="22">non facias violentiam pauperi quia pauper est neque conteras egenum in porta</seg>
          <seg type="verse" n="23">quia Dominus iudicabit causam eius et configet eos qui confixerint animam eius</seg>
          <seg type="verse" n="24">noli esse amicus homini iracundo neque ambules cum viro furioso</seg>
          <seg type="verse" n="25">ne forte discas semitas eius et sumas scandalum animae tuae</seg>
          <seg type="verse" n="26">noli esse cum his qui defigunt manus suas et qui vades se offerunt pro debitis</seg>
          <seg type="verse" n="27">si enim non habes unde restituas quid causae est ut tollat operimentum de cubili tuo</seg>
          <seg type="verse" n="28">ne transgrediaris terminos antiquos quos posuerunt patres tui</seg>
          <seg type="verse" n="29">vidisti virum velocem in opere suo coram regibus stabit nec erit ante ignobiles</seg>
        </div>
        <div type="chapter" n="23">
          <seg type="verse" n="1">quando sederis ut comedas cum principe diligenter adtende quae posita sunt ante faciem tuam</seg>
          <seg type="verse" n="2">et statue cultrum in gutture tuo si tamen habes in potestate animam tuam</seg>
          <seg type="verse" n="3">ne desideres de cibis eius in quo est panis mendacii</seg>
          <seg type="verse" n="4">noli laborare ut diteris sed prudentiae tuae pone modum</seg>
          <seg type="verse" n="5">ne erigas oculos tuos ad opes quas habere non potes quia facient sibi pinnas quasi aquilae et avolabunt in caelum</seg>
          <seg type="verse" n="6">ne comedas cum homine invido et ne desideres cibos eius</seg>
          <seg type="verse" n="7">quoniam in similitudinem arioli et coniectoris aestimat quod ignorat comede et bibe dicet tibi et mens eius non est tecum</seg>
          <seg type="verse" n="8">cibos quos comederas evomes et perdes pulchros sermones tuos</seg>
          <seg type="verse" n="9">in auribus insipientium ne loquaris quia despicient doctrinam eloquii tui</seg>
          <seg type="verse" n="10">ne adtingas terminos parvulorum et agrum pupillorum ne introeas</seg>
          <seg type="verse" n="11">propinquus enim eorum Fortis est et ipse iudicabit contra te causam illorum</seg>
          <seg type="verse" n="12">ingrediatur ad doctrinam cor tuum et aures tuae ad verba scientiae</seg>
          <seg type="verse" n="13">noli subtrahere a puero disciplinam si enim percusseris eum virga non morietur</seg>
          <seg type="verse" n="14">tu virga percuties eum et animam eius de inferno liberabis</seg>
          <seg type="verse" n="15">fili mi si sapiens fuerit animus tuus gaudebit tecum cor meum</seg>
          <seg type="verse" n="16">et exultabunt renes mei cum locuta fuerint rectum labia tua</seg>
          <seg type="verse" n="17">non aemuletur cor tuum peccatores sed in timore Domini esto tota die</seg>
          <seg type="verse" n="18">quia habebis spem in novissimo et praestolatio tua non auferetur</seg>
          <seg type="verse" n="19">audi fili mi et esto sapiens et dirige in via animum tuum</seg>
          <seg type="verse" n="20">noli esse in conviviis potatorum nec in comesationibus eorum qui carnes ad vescendum conferunt</seg>
          <seg type="verse" n="21">quia vacantes potibus et dantes symbola consumentur et vestietur pannis dormitatio</seg>
          <seg type="verse" n="22">audi patrem tuum qui genuit te et ne contemnas cum senuerit mater tua</seg>
          <seg type="verse" n="23">veritatem eme et noli vendere sapientiam et doctrinam et intellegentiam</seg>
          <seg type="verse" n="24">exultat gaudio pater iusti qui sapientem genuit laetabitur in eo</seg>
          <seg type="verse" n="25">gaudeat pater tuus et mater tua et exultet quae genuit te</seg>
          <seg type="verse" n="26">praebe fili mi cor tuum mihi et oculi tui vias meas custodiant</seg>
          <seg type="verse" n="27">fovea enim profunda est meretrix et puteus angustus aliena</seg>
          <seg type="verse" n="28">insidiatur in via quasi latro et quos incautos viderit interficit</seg>
          <seg type="verse" n="29">cui vae cuius patri vae cui rixae cui foveae cui sine causa vulnera cui suffusio oculorum</seg>
          <seg type="verse" n="30">nonne his qui morantur in vino et student calicibus epotandis</seg>
          <seg type="verse" n="31">ne intuearis vinum quando flavescit cum splenduerit in vitro color eius ingreditur blande</seg>
          <seg type="verse" n="32">sed in novissimo mordebit ut coluber et sicut regulus venena diffundet</seg>
          <seg type="verse" n="33">oculi tui videbunt extraneas et cor tuum loquetur perversa</seg>
          <seg type="verse" n="34">et eris sicut dormiens in medio mari et quasi sopitus gubernator amisso clavo</seg>
          <seg type="verse" n="35">et dices verberaverunt me sed non dolui traxerunt me et ego non sensi quando evigilabo et rursum vina repperiam</seg>
        </div>
        <div type="chapter" n="24">
          <seg type="verse" n="1">ne aemuleris viros malos nec desideres esse cum eis</seg>
          <seg type="verse" n="2">quia rapinas meditatur mens eorum et fraudes labia eorum loquuntur</seg>
          <seg type="verse" n="3">sapientia aedificabitur domus et prudentia roborabitur</seg>
          <seg type="verse" n="4">in doctrina replebuntur cellaria universa substantia pretiosa et pulcherrima</seg>
          <seg type="verse" n="5">vir sapiens et fortis est et vir doctus robustus et validus</seg>
          <seg type="verse" n="6">quia cum dispositione initur bellum et erit salus ubi multa consilia sunt</seg>
          <seg type="verse" n="7">excelsa stulto sapientia in porta non aperiet os suum</seg>
          <seg type="verse" n="8">qui cogitat malefacere stultus vocabitur</seg>
          <seg type="verse" n="9">cogitatio stulti peccatum est et abominatio hominum detractor</seg>
          <seg type="verse" n="10">si desperaveris lassus in die angustiae inminuetur fortitudo tua</seg>
          <seg type="verse" n="11">erue eos qui ducuntur ad mortem et qui trahuntur ad interitum liberare ne cesses</seg>
          <seg type="verse" n="12">si dixeris vires non suppetunt qui inspector est cordis ipse intellegit et servatorem animae tuae nihil fallit reddetque homini iuxta opera sua</seg>
          <seg type="verse" n="13">comede fili mi mel quia bonum est et favum dulcissimum gutturi tuo</seg>
          <seg type="verse" n="14">sic et doctrina sapientiae animae tuae quam cum inveneris habebis in novissimis et spes tua non peribit</seg>
          <seg type="verse" n="15">ne insidieris et quaeras impietatem in domo iusti neque vastes requiem eius</seg>
          <seg type="verse" n="16">septies enim cadet iustus et resurget impii autem corruent in malum</seg>
          <seg type="verse" n="17">cum ceciderit inimicus tuus ne gaudeas et in ruina eius ne exultet cor tuum</seg>
          <seg type="verse" n="18">ne forte videat Dominus et displiceat ei et auferat ab eo iram suam</seg>
          <seg type="verse" n="19">ne contendas cum pessimis nec aemuleris impios</seg>
          <seg type="verse" n="20">quoniam non habent futurorum spem mali et lucerna impiorum extinguetur</seg>
          <seg type="verse" n="21">time Dominum fili mi et regem et cum detractoribus non commiscearis</seg>
          <seg type="verse" n="22">quoniam repente consurget perditio eorum et ruinam utriusque quis novit</seg>
          <seg type="verse" n="23">haec quoque sapientibus cognoscere personam in iudicio non est bonum</seg>
          <seg type="verse" n="24">qui dicit impio iustus es maledicent ei populi et detestabuntur eum tribus</seg>
          <seg type="verse" n="25">qui arguunt laudabuntur et super ipsos veniet benedictio</seg>
          <seg type="verse" n="26">labia deosculabitur qui recta verba respondet</seg>
          <seg type="verse" n="27">praepara foris opus tuum et diligenter exerce agrum tuum ut postea aedifices domum tuam</seg>
          <seg type="verse" n="28">ne sis testis frustra contra proximum tuum nec lactes quemquam labiis tuis</seg>
          <seg type="verse" n="29">ne dicas quomodo fecit mihi sic faciam ei reddam unicuique secundum opus suum</seg>
          <seg type="verse" n="30">per agrum hominis pigri transivi et per vineam viri stulti</seg>
          <seg type="verse" n="31">et ecce totum repleverant urticae operuerant superficiem eius spinae et maceria lapidum destructa erat</seg>
          <seg type="verse" n="32">quod cum vidissem posui in corde meo et exemplo didici disciplinam</seg>
          <seg type="verse" n="33">parum inquam dormies modicum dormitabis pauxillum manus conseres ut quiescas</seg>
          <seg type="verse" n="34">et veniet quasi cursor egestas tua et mendicitas quasi vir armatus</seg>
        </div>
        <div type="chapter" n="25">
          <seg type="verse" n="1">haec quoque parabolae Salomonis quas transtulerunt viri Ezechiae regis Iuda</seg>
          <seg type="verse" n="2">gloria Dei celare verbum et gloria regum investigare sermonem</seg>
          <seg type="verse" n="3">caelum sursum et terra deorsum et cor regum inscrutabile</seg>
          <seg type="verse" n="4">aufer robiginem de argento et egredietur vas purissimum</seg>
          <seg type="verse" n="5">aufer impietatem de vultu regis et firmabitur iustitia thronus eius</seg>
          <seg type="verse" n="6">ne gloriosus appareas coram rege et in loco magnorum ne steteris</seg>
          <seg type="verse" n="7">melius est enim ut dicatur tibi ascende huc quam ut humilieris coram principe</seg>
          <seg type="verse" n="8">quae viderunt oculi tui ne proferas in iurgio cito ne postea emendare non possis cum dehonestaveris amicum tuum</seg>
          <seg type="verse" n="9">causam tuam tracta cum amico tuo et secretum extraneo non reveles</seg>
          <seg type="verse" n="10">ne forte insultet tibi cum audierit et exprobrare non cesset</seg>
          <seg type="verse" n="11">mala aurea in lectis argenteis qui loquitur verbum in tempore suo</seg>
          <seg type="verse" n="12">inauris aurea et margaritum fulgens qui arguit sapientem et aurem oboedientem</seg>
          <seg type="verse" n="13">sicut frigus nivis in die messis ita legatus fidelis ei qui misit eum animam illius requiescere facit</seg>
          <seg type="verse" n="14">nubes et ventus et pluviae non sequentes vir gloriosus et promissa non conplens</seg>
          <seg type="verse" n="15">patientia lenietur princeps et lingua mollis confringet duritiam</seg>
          <seg type="verse" n="16">mel invenisti comede quod sufficit tibi ne forte saturatus evomas illud</seg>
          <seg type="verse" n="17">subtrahe pedem tuum de domo proximi tui nequando satiatus oderit te</seg>
          <seg type="verse" n="18">iaculum et gladius et sagitta acuta homo qui loquitur contra proximum suum testimonium falsum</seg>
          <seg type="verse" n="19">dens putridus et pes lapsus qui sperat super infideli in die angustiae</seg>
          <seg type="verse" n="20">et amittit pallium in die frigoris acetum in nitro et qui cantat carmina cordi pessimo</seg>
          <seg type="verse" n="21">si esurierit inimicus tuus ciba illum et si sitierit da ei aquam bibere</seg>
          <seg type="verse" n="22">prunam enim congregabis super caput eius et Dominus reddet tibi</seg>
          <seg type="verse" n="23">ventus aquilo dissipat pluvias et facies tristis linguam detrahentem</seg>
          <seg type="verse" n="24">melius est sedere in angulo domatis quam cum muliere litigiosa et in domo communi</seg>
          <seg type="verse" n="25">aqua frigida animae sitienti et nuntius bonus de terra longinqua</seg>
          <seg type="verse" n="26">fons turbatus pede et vena corrupta iustus cadens coram impio</seg>
          <seg type="verse" n="27">sicut qui mel multum comedit non est ei bonum sic qui scrutator est maiestatis opprimitur gloria</seg>
          <seg type="verse" n="28">sicut urbs patens et absque murorum ambitu ita vir qui non potest in loquendo cohibere spiritum suum</seg>
        </div>
        <div type="chapter" n="26">
          <seg type="verse" n="1">quomodo nix aestate et pluvia in messe sic indecens est stulto gloria</seg>
          <seg type="verse" n="2">sicut avis ad alia transvolans et passer quolibet vadens sic maledictum frustra prolatum in quempiam superveniet</seg>
          <seg type="verse" n="3">flagellum equo et camus asino et virga dorso inprudentium</seg>
          <seg type="verse" n="4">ne respondeas stulto iuxta stultitiam suam ne efficiaris ei similis</seg>
          <seg type="verse" n="5">responde stulto iuxta stultitiam suam ne sibi sapiens esse videatur</seg>
          <seg type="verse" n="6">claudus pedibus et iniquitatem bibens qui mittit verba per nuntium stultum</seg>
          <seg type="verse" n="7">quomodo pulchras frustra habet claudus tibias sic indecens est in ore stultorum parabola</seg>
          <seg type="verse" n="8">sicut qui mittit lapidem in acervum Mercurii ita qui tribuit insipienti honorem</seg>
          <seg type="verse" n="9">quomodo si spina nascatur in manu temulenti sic parabola in ore stultorum</seg>
          <seg type="verse" n="10">iudicium determinat causas et qui inponit stulto silentium iras mitigat</seg>
          <seg type="verse" n="11">sicut canis qui revertitur ad vomitum suum sic inprudens qui iterat stultitiam suam</seg>
          <seg type="verse" n="12">vidisti hominem sapientem sibi videri magis illo spem habebit stultus</seg>
          <seg type="verse" n="13">dicit piger leaena in via leo in itineribus</seg>
          <seg type="verse" n="14">sicut ostium vertitur in cardine suo ita piger in lectulo suo</seg>
          <seg type="verse" n="15">abscondit piger manus sub ascellas suas et laborat si ad os suum eas converterit</seg>
          <seg type="verse" n="16">sapientior sibi piger videtur septem viris loquentibus sententias</seg>
          <seg type="verse" n="17">sicut qui adprehendit auribus canem sic qui transit et inpatiens commiscetur rixae alterius</seg>
          <seg type="verse" n="18">sicut noxius est qui mittit lanceas et sagittas et mortem</seg>
          <seg type="verse" n="19">sic vir qui fraudulenter nocet amico suo et cum fuerit deprehensus dicit ludens feci</seg>
          <seg type="verse" n="20">cum defecerint ligna extinguetur ignis et susurrone subtracto iurgia conquiescunt</seg>
          <seg type="verse" n="21">sicut carbones ad prunam et ligna ad ignem sic homo iracundus suscitat rixas</seg>
          <seg type="verse" n="22">verba susurronis quasi simplicia et ipsa perveniunt ad intima ventris</seg>
          <seg type="verse" n="23">quomodo si argento sordido ornare velis vas fictile sic labia tumentia cum pessimo corde sociata</seg>
          <seg type="verse" n="24">labiis suis intellegitur inimicus cum in corde tractaverit dolos</seg>
          <seg type="verse" n="25">quando submiserit vocem suam ne credideris ei quoniam septem nequitiae sunt in corde illius</seg>
          <seg type="verse" n="26">qui operit odium fraudulenter revelabitur malitia eius in concilio</seg>
          <seg type="verse" n="27">qui fodit foveam incidet in eam et qui volvit lapidem revertetur ad eum</seg>
          <seg type="verse" n="28">lingua fallax non amat veritatem et os lubricum operatur ruinas</seg>
        </div>
        <div type="chapter" n="27">
          <seg type="verse" n="1">ne glorieris in crastinum ignorans quid superventura pariat dies</seg>
          <seg type="verse" n="2">laudet te alienus et non os tuum extraneus et non labia tua</seg>
          <seg type="verse" n="3">grave est saxum et onerosa harena sed ira stulti utroque gravior</seg>
          <seg type="verse" n="4">ira non habet misericordiam nec erumpens furor et impetum concitati ferre quis poterit</seg>
          <seg type="verse" n="5">melior est manifesta correptio quam amor absconditus</seg>
          <seg type="verse" n="6">meliora sunt vulnera diligentis quam fraudulenta odientis oscula</seg>
          <seg type="verse" n="7">anima saturata calcabit favum anima esuriens et amarum pro dulce sumet</seg>
          <seg type="verse" n="8">sicut avis transmigrans de nido suo sic vir qui relinquit locum suum</seg>
          <seg type="verse" n="9">unguento et variis odoribus delectatur cor et bonis amici consiliis anima dulcoratur</seg>
          <seg type="verse" n="10">amicum tuum et amicum patris tui ne dimiseris et domum fratris tui ne ingrediaris in die adflictionis tuae melior est vicinus iuxta quam frater procul</seg>
          <seg type="verse" n="11">stude sapientiae fili mi et laetifica cor meum ut possim exprobranti respondere sermonem</seg>
          <seg type="verse" n="12">astutus videns malum absconditus est parvuli transeuntes sustinuere dispendia</seg>
          <seg type="verse" n="13">tolle vestimentum eius qui spopondit pro extraneo et pro alienis auferto pignus</seg>
          <seg type="verse" n="14">qui benedicit proximo suo voce grandi de nocte consurgens maledicenti similis erit</seg>
          <seg type="verse" n="15">tecta perstillantia in die frigoris et litigiosa mulier conparantur</seg>
          <seg type="verse" n="16">qui retinet eam quasi qui ventum teneat et oleum dexterae suae vocabit</seg>
          <seg type="verse" n="17">ferrum ferro acuitur et homo exacuit faciem amici sui</seg>
          <seg type="verse" n="18">qui servat ficum comedet fructus eius et qui custos est domini sui glorificabitur</seg>
          <seg type="verse" n="19">quomodo in aquis resplendent vultus prospicientium sic corda hominum manifesta sunt prudentibus</seg>
          <seg type="verse" n="20">infernus et perditio non replentur similiter et oculi hominum insatiabiles</seg>
          <seg type="verse" n="21">quomodo probatur in conflatorio argentum et in fornace aurum sic probatur homo ore laudantis</seg>
          <seg type="verse" n="22">si contuderis stultum in pila quasi tisanas feriente desuper pilo non auferetur ab eo stultitia eius</seg>
          <seg type="verse" n="23">diligenter agnosce vultum pecoris tui tuosque greges considera</seg>
          <seg type="verse" n="24">non enim habebis iugiter potestatem sed corona tribuetur in generatione generationum</seg>
          <seg type="verse" n="25">aperta sunt prata et apparuerunt herbae virentes et collecta sunt faena de montibus</seg>
          <seg type="verse" n="26">agni ad vestimentum tuum et hedi agri pretium</seg>
          <seg type="verse" n="27">sufficiat tibi lac caprarum in cibos tuos in necessaria domus tuae et ad victum ancillis tuis</seg>
        </div>
        <div type="chapter" n="28">
          <seg type="verse" n="1">fugit impius nemine persequente iustus autem quasi leo confidens absque terrore erit</seg>
          <seg type="verse" n="2">propter peccata terrae multi principes eius et propter hominis sapientiam et horum scientiam quae dicuntur vita ducis longior erit</seg>
          <seg type="verse" n="3">vir pauper calumnians pauperes similis imbri vehementi in quo paratur fames</seg>
          <seg type="verse" n="4">qui derelinquunt legem laudant impium qui custodiunt succenduntur contra eum</seg>
          <seg type="verse" n="5">viri mali non cogitant iudicium qui autem requirunt Dominum animadvertunt omnia</seg>
          <seg type="verse" n="6">melior est pauper ambulans in simplicitate sua quam dives pravis itineribus</seg>
          <seg type="verse" n="7">qui custodit legem filius sapiens est qui pascit comesatores confundit patrem suum</seg>
          <seg type="verse" n="8">qui coacervat divitias usuris et fenore liberali in pauperes congregat eas</seg>
          <seg type="verse" n="9">qui declinat aurem suam ne audiat legem oratio eius erit execrabilis</seg>
          <seg type="verse" n="10">qui decipit iustos in via mala in interitu suo corruet et simplices possidebunt bona</seg>
          <seg type="verse" n="11">sapiens sibi videtur vir dives pauper autem prudens scrutabitur eum</seg>
          <seg type="verse" n="12">in exultatione iustorum multa gloria regnantibus impiis ruinae hominum</seg>
          <seg type="verse" n="13">qui abscondit scelera sua non dirigetur qui confessus fuerit et reliquerit ea misericordiam consequetur</seg>
          <seg type="verse" n="14">beatus homo qui semper est pavidus qui vero mentis est durae corruet in malum</seg>
          <seg type="verse" n="15">leo rugiens et ursus esuriens princeps impius super populum pauperem</seg>
          <seg type="verse" n="16">dux indigens prudentia multos opprimet per calumniam qui autem odit avaritiam longi fient dies eius</seg>
          <seg type="verse" n="17">hominem qui calumniatur animae sanguinem si usque ad lacum fugerit nemo sustentet</seg>
          <seg type="verse" n="18">qui ambulat simpliciter salvus erit qui perversis ingreditur viis concidet semel</seg>
          <seg type="verse" n="19">qui operatur terram suam saturabitur panibus qui sectatur otium replebitur egestate</seg>
          <seg type="verse" n="20">vir fidelis multum laudabitur qui autem festinat ditari non erit innocens</seg>
          <seg type="verse" n="21">qui cognoscit in iudicio faciem non facit bene iste et pro buccella panis deserit veritatem</seg>
          <seg type="verse" n="22">vir qui festinat ditari et aliis invidet ignorat quod egestas superveniat ei</seg>
          <seg type="verse" n="23">qui corripit hominem gratiam postea inveniet apud eum magis quam ille qui per linguae blandimenta decipit</seg>
          <seg type="verse" n="24">qui subtrahit aliquid a patre suo et matre et dicit hoc non est peccatum particeps homicidae est</seg>
          <seg type="verse" n="25">qui se iactat et dilatat iurgia concitat qui sperat in Domino saginabitur</seg>
          <seg type="verse" n="26">qui confidit in corde suo stultus est qui autem graditur sapienter iste salvabitur</seg>
          <seg type="verse" n="27">qui dat pauperi non indigebit qui despicit deprecantem sustinebit penuriam</seg>
          <seg type="verse" n="28">cum surrexerint impii abscondentur homines cum illi perierint multiplicabuntur iusti</seg>
        </div>
        <div type="chapter" n="29">
          <seg type="verse" n="1">viro qui corripientem dura cervice contemnit repentinus superveniet interitus et eum sanitas non sequitur</seg>
          <seg type="verse" n="2">in multiplicatione iustorum laetabitur vulgus cum impii sumpserint principatum gemet populus</seg>
          <seg type="verse" n="3">vir qui amat sapientiam laetificat patrem suum qui autem nutrit scorta perdet substantiam</seg>
          <seg type="verse" n="4">rex iustus erigit terram vir avarus destruet eam</seg>
          <seg type="verse" n="5">homo qui blandis fictisque sermonibus loquitur amico suo rete expandit gressibus eius</seg>
          <seg type="verse" n="6">peccantem virum iniquum involvet laqueus et iustus laudabit atque gaudebit</seg>
          <seg type="verse" n="7">novit iustus causam pauperum impius ignorat scientiam</seg>
          <seg type="verse" n="8">homines pestilentes dissipant civitatem sapientes avertunt furorem</seg>
          <seg type="verse" n="9">vir sapiens si cum stulto contenderit sive irascatur sive rideat non inveniet requiem</seg>
          <seg type="verse" n="10">viri sanguinum oderunt simplicem iusti quaerunt animam eius</seg>
          <seg type="verse" n="11">totum spiritum suum profert stultus sapiens differt et reservat in posterum</seg>
          <seg type="verse" n="12">princeps qui libenter audit verba mendacii omnes ministros habebit impios</seg>
          <seg type="verse" n="13">pauper et creditor obviam fuerunt sibi utriusque inluminator est Dominus</seg>
          <seg type="verse" n="14">rex qui iudicat in veritate pauperes thronus eius in aeternum firmabitur</seg>
          <seg type="verse" n="15">virga atque correptio tribuet sapientiam puer autem qui dimittitur voluntati suae confundet matrem suam</seg>
          <seg type="verse" n="16">in multiplicatione impiorum multiplicabuntur scelera et iusti ruinas eorum videbunt</seg>
          <seg type="verse" n="17">erudi filium tuum et refrigerabit te et dabit delicias animae tuae</seg>
          <seg type="verse" n="18">cum prophetia defecerit dissipabitur populus qui custodit legem beatus est</seg>
          <seg type="verse" n="19">servus verbis non potest erudiri quia quod dicis intellegit et respondere contemnit</seg>
          <seg type="verse" n="20">vidisti hominem velocem ad loquendum stulti magis speranda est quam illius correptio</seg>
          <seg type="verse" n="21">qui delicate a pueritia nutrit servum suum postea illum sentiet contumacem</seg>
          <seg type="verse" n="22">vir iracundus provocat rixas et qui ad indignandum facilis est erit ad peccata proclivior</seg>
          <seg type="verse" n="23">superbum sequitur humilitas et humilem spiritu suscipiet gloria</seg>
          <seg type="verse" n="24">qui cum fure partitur odit animam suam adiurantem audit et non indicat</seg>
          <seg type="verse" n="25">qui timet hominem cito corruet qui sperat in Domino sublevabitur</seg>
          <seg type="verse" n="26">multi requirunt faciem principis et a Domino iudicium egreditur singulorum</seg>
          <seg type="verse" n="27">abominantur iusti virum impium et abominantur impii eos qui in recta sunt via</seg>
        </div>
        <div type="chapter" n="30">
          <seg type="verse" n="1">verba Congregantis filii Vomentis visio quam locutus est vir cum quo est Deus et qui Deo secum morante confortatus ait</seg>
          <seg type="verse" n="2">stultissimus sum virorum et sapientia hominum non est mecum</seg>
          <seg type="verse" n="3">non didici sapientiam et non novi sanctorum scientiam</seg>
          <seg type="verse" n="4">quis ascendit in caelum atque descendit quis continuit spiritum manibus suis quis conligavit aquas quasi in vestimento quis suscitavit omnes terminos terrae quod nomen eius et quod nomen filii eius si nosti</seg>
          <seg type="verse" n="5">omnis sermo Dei ignitus clypeus est sperantibus in se</seg>
          <seg type="verse" n="6">ne addas quicquam verbis illius et arguaris inveniarisque mendax</seg>
          <seg type="verse" n="7">duo rogavi te ne deneges mihi antequam moriar</seg>
          <seg type="verse" n="8">vanitatem et verba mendacia longe fac a me mendicitatem et divitias ne dederis mihi tribue tantum victui meo necessaria</seg>
          <seg type="verse" n="9">ne forte saturatus inliciar ad negandum et dicam quis est Dominus et egestate conpulsus furer et peierem nomen Dei mei</seg>
          <seg type="verse" n="10">ne accuses servum ad dominum suum ne forte maledicat tibi et corruas</seg>
          <seg type="verse" n="11">generatio quae patri suo maledicit et quae non benedicit matri suae</seg>
          <seg type="verse" n="12">generatio quae sibi munda videtur et tamen non est lota a sordibus suis</seg>
          <seg type="verse" n="13">generatio cuius excelsi sunt oculi et palpebrae eius in alta subrectae</seg>
          <seg type="verse" n="14">generatio quae pro dentibus gladios habet et commandit molaribus suis ut comedat inopes de terra et pauperes ex hominibus</seg>
          <seg type="verse" n="15">sanguisugae duae sunt filiae dicentes adfer adfer tria sunt insaturabilia et quartum quod numquam dicit sufficit</seg>
          <seg type="verse" n="16">infernus et os vulvae et terra quae non satiatur aqua ignis vero numquam dicit sufficit</seg>
          <seg type="verse" n="17">oculum qui subsannat patrem et qui despicit partum matris suae effodiant corvi de torrentibus et comedant illum filii aquilae</seg>
          <seg type="verse" n="18">tria sunt difficilia mihi et quartum penitus ignoro</seg>
          <seg type="verse" n="19">viam aquilae in caelo viam colubri super petram viam navis in medio mari et viam viri in adulescentula</seg>
          <seg type="verse" n="20">talis est via mulieris adulterae quae comedit et tergens os suum dicit non sum operata malum</seg>
          <seg type="verse" n="21">per tria movetur terra et quartum non potest sustinere</seg>
          <seg type="verse" n="22">per servum cum regnaverit per stultum cum saturatus fuerit cibo</seg>
          <seg type="verse" n="23">per odiosam mulierem cum in matrimonio fuerit adsumpta et per ancillam cum heres fuerit dominae suae</seg>
          <seg type="verse" n="24">quattuor sunt minima terrae et ipsa sunt sapientiora sapientibus</seg>
          <seg type="verse" n="25">formicae populus infirmus quae praeparant in messe cibum sibi</seg>
          <seg type="verse" n="26">lepusculus plebs invalida quae conlocat in petra cubile suum</seg>
          <seg type="verse" n="27">regem lucusta non habet et egreditur universa per turmas</seg>
          <seg type="verse" n="28">stilio manibus nititur et moratur in aedibus regis</seg>
          <seg type="verse" n="29">tria sunt quae bene gradiuntur et quartum quod incedit feliciter</seg>
          <seg type="verse" n="30">leo fortissimus bestiarum ad nullius pavebit occursum</seg>
          <seg type="verse" n="31">gallus succinctus lumbos et aries nec est rex qui resistat ei</seg>
          <seg type="verse" n="32">et qui stultus apparuit postquam elatus est in sublime si enim intellexisset ori inposuisset manum</seg>
          <seg type="verse" n="33">qui autem fortiter premit ubera ad eliciendum lac exprimit butyrum et qui vehementer emungitur elicit sanguinem et qui provocat iras producit discordias</seg>
        </div>
        <div type="chapter" n="31">
          <seg type="verse" n="1">verba Lamuhel regis visio qua erudivit eum mater sua</seg>
          <seg type="verse" n="2">quid dilecte mi quid dilecte uteri mei quid dilecte votorum meorum</seg>
          <seg type="verse" n="3">ne dederis mulieribus substantiam tuam et vias tuas ad delendos reges</seg>
          <seg type="verse" n="4">noli regibus o Lamuhel noli regibus dare vinum quia nullum secretum est ubi regnat ebrietas</seg>
          <seg type="verse" n="5">ne forte bibat et obliviscatur iudiciorum et mutet causam filiorum pauperis</seg>
          <seg type="verse" n="6">date siceram maerentibus et vinum his qui amaro sunt animo</seg>
          <seg type="verse" n="7">bibant ut obliviscantur egestatis suae et doloris non recordentur amplius</seg>
          <seg type="verse" n="8">aperi os tuum muto et causis omnium filiorum qui pertranseunt</seg>
          <seg type="verse" n="9">aperi os tuum decerne quod iustum est et iudica inopem et pauperem</seg>
          <seg type="verse" n="10">aleph mulierem fortem quis inveniet procul et de ultimis finibus pretium eius</seg>
          <seg type="verse" n="11">beth confidit in ea cor viri sui et spoliis non indigebit</seg>
          <seg type="verse" n="12">gimel reddet ei bonum et non malum omnibus diebus vitae suae</seg>
          <seg type="verse" n="13">deleth quaesivit lanam et linum et operata est consilio manuum suarum</seg>
          <seg type="verse" n="14">he facta est quasi navis institoris de longe portat panem suum</seg>
          <seg type="verse" n="15">vav et de nocte surrexit deditque praedam domesticis suis et cibaria ancillis suis</seg>
          <seg type="verse" n="16">zai consideravit agrum et emit eum de fructu manuum suarum plantavit vineam</seg>
          <seg type="verse" n="17">heth accinxit fortitudine lumbos suos et roboravit brachium suum</seg>
          <seg type="verse" n="18">teth gustavit quia bona est negotiatio eius non extinguetur in nocte lucerna illius</seg>
          <seg type="verse" n="19">ioth manum suam misit ad fortia et digiti eius adprehenderunt fusum</seg>
          <seg type="verse" n="20">caph manum suam aperuit inopi et palmas suas extendit ad pauperem</seg>
          <seg type="verse" n="21">lameth non timebit domui suae a frigoribus nivis omnes enim domestici eius vestiti duplicibus</seg>
          <seg type="verse" n="22">mem stragulam vestem fecit sibi byssus et purpura indumentum eius</seg>
          <seg type="verse" n="23">nun nobilis in portis vir eius quando sederit cum senatoribus terrae</seg>
          <seg type="verse" n="24">samech sindonem fecit et vendidit et cingulum tradidit Chananeo</seg>
          <seg type="verse" n="25">ain fortitudo et decor indumentum eius et ridebit in die novissimo</seg>
          <seg type="verse" n="26">phe os suum aperuit sapientiae et lex clementiae in lingua eius</seg>
          <seg type="verse" n="27">sade considerat semitas domus suae et panem otiosa non comedet</seg>
          <seg type="verse" n="28">coph surrexerunt filii eius et beatissimam praedicaverunt vir eius et laudavit eam</seg>
          <seg type="verse" n="29">res multae filiae congregaverunt divitias tu supergressa es universas</seg>
          <seg type="verse" n="30">sin fallax gratia et vana est pulchritudo mulier timens Dominum ipsa laudabitur</seg>
          <seg type="verse" n="31">thau date ei de fructu manuum suarum et laudent eam in portis opera eius</seg>
        </div>
      </div>
    </body>
  </text>
</cesDoc>

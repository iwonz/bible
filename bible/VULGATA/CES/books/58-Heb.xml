<?xml version="1.0" encoding="UTF-8"?>
<cesDoc>
  <cesHeader/>
  <text>
    <body>
      <div type="book" n="Heb">
        <div type="chapter" n="1">
          <seg type="verse" n="1">multifariam et multis modis olim Deus loquens patribus in prophetis</seg>
          <seg type="verse" n="2">novissime diebus istis locutus est nobis in Filio quem constituit heredem universorum per quem fecit et saecula</seg>
          <seg type="verse" n="3">qui cum sit splendor gloriae et figura substantiae eius portansque omnia verbo virtutis suae purgationem peccatorum faciens sedit ad dexteram Maiestatis in excelsis</seg>
          <seg type="verse" n="4">tanto melior angelis effectus quanto differentius prae illis nomen hereditavit</seg>
          <seg type="verse" n="5">cui enim dixit aliquando angelorum Filius meus es tu ego hodie genui te et rursum ego ero illi in Patrem et ipse erit mihi in Filium</seg>
          <seg type="verse" n="6">et cum iterum introducit primogenitum in orbem terrae dicit et adorent eum omnes angeli Dei</seg>
          <seg type="verse" n="7">et ad angelos quidem dicit qui facit angelos suos spiritus et ministros suos flammam ignis</seg>
          <seg type="verse" n="8">ad Filium autem thronus tuus Deus in saeculum saeculi et virga aequitatis virga regni tui</seg>
          <seg type="verse" n="9">dilexisti iustitiam et odisti iniquitatem propterea unxit te Deus Deus tuus oleo exultationis prae participibus tuis</seg>
          <seg type="verse" n="10">et tu in principio Domine terram fundasti et opera manuum tuarum sunt caeli</seg>
          <seg type="verse" n="11">ipsi peribunt tu autem permanebis et omnes ut vestimentum veterescent</seg>
          <seg type="verse" n="12">et velut amictum involves eos et mutabuntur tu autem idem es et anni tui non deficient</seg>
          <seg type="verse" n="13">ad quem autem angelorum dixit aliquando sede a dextris meis quoadusque ponam inimicos tuos scabillum pedum tuorum</seg>
          <seg type="verse" n="14">nonne omnes sunt administratorii spiritus in ministerium missi propter eos qui hereditatem capient salutis</seg>
        </div>
        <div type="chapter" n="2">
          <seg type="verse" n="1">propterea abundantius oportet observare nos ea quae audivimus ne forte pereffluamus</seg>
          <seg type="verse" n="2">si enim qui per angelos dictus est sermo factus est firmus et omnis praevaricatio et inoboedientia accepit iustam mercedis retributionem</seg>
          <seg type="verse" n="3">quomodo nos effugiemus si tantam neglexerimus salutem quae cum initium accepisset enarrari per Dominum ab eis qui audierunt in nos confirmata est</seg>
          <seg type="verse" n="4">contestante Deo signis et portentis et variis virtutibus et Spiritus Sancti distributionibus secundum suam voluntatem</seg>
          <seg type="verse" n="5">non enim angelis subiecit orbem terrae futurum de quo loquimur</seg>
          <seg type="verse" n="6">testatus est autem in quodam loco quis dicens quid est homo quod memor es eius aut filius hominis quoniam visitas eum</seg>
          <seg type="verse" n="7">minuisti eum paulo minus ab angelis gloria et honore coronasti eum et constituisti eum super opera manuum tuarum</seg>
          <seg type="verse" n="8">omnia subiecisti sub pedibus eius in eo enim quod ei omnia subiecit nihil dimisit non subiectum ei nunc autem necdum videmus omnia subiecta ei</seg>
          <seg type="verse" n="9">eum autem qui modico quam angeli minoratus est videmus Iesum propter passionem mortis gloria et honore coronatum ut gratia Dei pro omnibus gustaret mortem</seg>
          <seg type="verse" n="10">decebat enim eum propter quem omnia et per quem omnia qui multos filios in gloriam adduxerat auctorem salutis eorum per passiones consummare</seg>
          <seg type="verse" n="11">qui enim sanctificat et qui sanctificantur ex uno omnes propter quam causam non confunditur fratres eos vocare dicens</seg>
          <seg type="verse" n="12">nuntiabo nomen tuum fratribus meis in medio ecclesiae laudabo te</seg>
          <seg type="verse" n="13">et iterum ego ero fidens in eum et iterum ecce ego et pueri mei quos mihi dedit Deus</seg>
          <seg type="verse" n="14">quia ergo pueri communicaverunt sanguini et carni et ipse similiter participavit hisdem ut per mortem destrueret eum qui habebat mortis imperium id est diabolum</seg>
          <seg type="verse" n="15">et liberaret eos qui timore mortis per totam vitam obnoxii erant servituti</seg>
          <seg type="verse" n="16">nusquam enim angelos adprehendit sed semen Abrahae adprehendit</seg>
          <seg type="verse" n="17">unde debuit per omnia fratribus similare ut misericors fieret et fidelis pontifex ad Deum ut repropitiaret delicta populi</seg>
          <seg type="verse" n="18">in eo enim in quo passus est ipse temptatus potens est eis qui temptantur auxiliari</seg>
        </div>
        <div type="chapter" n="3">
          <seg type="verse" n="1">unde fratres sancti vocationis caelestis participes considerate apostolum et pontificem confessionis nostrae Iesum</seg>
          <seg type="verse" n="2">qui fidelis est ei qui fecit illum sicut et Moses in omni domo illius</seg>
          <seg type="verse" n="3">amplioris enim gloriae iste prae Mose dignus habitus est quanto ampliorem honorem habet domus qui fabricavit illam</seg>
          <seg type="verse" n="4">omnis namque domus fabricatur ab aliquo qui autem omnia creavit Deus</seg>
          <seg type="verse" n="5">et Moses quidem fidelis erat in tota domo eius tamquam famulus in testimonium eorum quae dicenda erant</seg>
          <seg type="verse" n="6">Christus vero tamquam filius in domo sua quae domus sumus nos si fiduciam et gloriam spei usque ad finem firmam retineamus</seg>
          <seg type="verse" n="7">quapropter sicut dicit Spiritus Sanctus hodie si vocem eius audieritis</seg>
          <seg type="verse" n="8">nolite obdurare corda vestra sicut in exacerbatione secundum diem temptationis in deserto</seg>
          <seg type="verse" n="9">ubi temptaverunt me patres vestri probaverunt et viderunt opera mea</seg>
          <seg type="verse" n="10">quadraginta annos propter quod infensus fui generationi huic et dixi semper errant corde ipsi autem non cognoverunt vias meas</seg>
          <seg type="verse" n="11">sicut iuravi in ira mea si introibunt in requiem meam</seg>
          <seg type="verse" n="12">videte fratres ne forte sit in aliquo vestrum cor malum incredulitatis discedendi a Deo vivo</seg>
          <seg type="verse" n="13">sed adhortamini vosmet ipsos per singulos dies donec hodie cognominatur ut non obduretur quis ex vobis fallacia peccati</seg>
          <seg type="verse" n="14">participes enim Christi effecti sumus si tamen initium substantiae usque ad finem firmum retineamus</seg>
          <seg type="verse" n="15">dum dicitur hodie si vocem eius audieritis nolite obdurare corda vestra quemadmodum in illa exacerbatione</seg>
          <seg type="verse" n="16">quidam enim audientes exacerbaverunt sed non universi qui profecti sunt ab Aegypto per Mosen</seg>
          <seg type="verse" n="17">quibus autem infensus est quadraginta annos nonne illis qui peccaverunt quorum cadavera prostrata sunt in deserto</seg>
          <seg type="verse" n="18">quibus autem iuravit non introire in requiem ipsius nisi illis qui increduli fuerunt</seg>
          <seg type="verse" n="19">et videmus quia non potuerunt introire propter incredulitatem</seg>
        </div>
        <div type="chapter" n="4">
          <seg type="verse" n="1">timeamus ergo ne forte relicta pollicitatione introeundi in requiem eius existimetur aliqui ex vobis deesse</seg>
          <seg type="verse" n="2">etenim et nobis nuntiatum est quemadmodum et illis sed non profuit illis sermo auditus non admixtis fidei ex his quae audierunt</seg>
          <seg type="verse" n="3">ingrediemur enim in requiem qui credidimus quemadmodum dixit sicut iuravi in ira mea si introibunt in requiem meam et quidem operibus ab institutione mundi factis</seg>
          <seg type="verse" n="4">dixit enim quodam loco de die septima sic et requievit Deus die septima ab omnibus operibus suis</seg>
          <seg type="verse" n="5">et in isto rursum si introibunt in requiem meam</seg>
          <seg type="verse" n="6">quoniam ergo superest quosdam introire in illam et hii quibus prioribus adnuntiatum est non introierunt propter incredulitatem</seg>
          <seg type="verse" n="7">iterum terminat diem quendam hodie in David dicendo post tantum temporis sicut supra dictum est hodie si vocem eius audieritis nolite obdurare corda vestra</seg>
          <seg type="verse" n="8">nam si eis Iesus requiem praestitisset numquam de alio loqueretur posthac die</seg>
          <seg type="verse" n="9">itaque relinquitur sabbatismus populo Dei</seg>
          <seg type="verse" n="10">qui enim ingressus est in requiem eius etiam ipse requievit ab operibus suis sicut a suis Deus</seg>
          <seg type="verse" n="11">festinemus ergo ingredi in illam requiem ut ne in id ipsum quis incidat incredulitatis exemplum</seg>
          <seg type="verse" n="12">vivus est enim Dei sermo et efficax et penetrabilior omni gladio ancipiti et pertingens usque ad divisionem animae ac spiritus conpagum quoque et medullarum et discretor cogitationum et intentionum cordis</seg>
          <seg type="verse" n="13">et non est ulla creatura invisibilis in conspectu eius omnia autem nuda et aperta sunt oculis eius ad quem nobis sermo</seg>
          <seg type="verse" n="14">habentes ergo pontificem magnum qui penetraverit caelos Iesum Filium Dei teneamus confessionem</seg>
          <seg type="verse" n="15">non enim habemus pontificem qui non possit conpati infirmitatibus nostris temptatum autem per omnia pro similitudine absque peccato</seg>
          <seg type="verse" n="16">adeamus ergo cum fiducia ad thronum gratiae ut misericordiam consequamur et gratiam inveniamus in auxilio oportuno</seg>
        </div>
        <div type="chapter" n="5">
          <seg type="verse" n="1">omnis namque pontifex ex hominibus adsumptus pro hominibus constituitur in his quae sunt ad Deum ut offerat dona et sacrificia pro peccatis</seg>
          <seg type="verse" n="2">qui condolere possit his qui ignorant et errant quoniam et ipse circumdatus est infirmitate</seg>
          <seg type="verse" n="3">et propter eam debet quemadmodum et pro populo ita etiam pro semet ipso offerre pro peccatis</seg>
          <seg type="verse" n="4">nec quisquam sumit sibi honorem sed qui vocatur a Deo tamquam Aaron</seg>
          <seg type="verse" n="5">sic et Christus non semet ipsum clarificavit ut pontifex fieret sed qui locutus est ad eum Filius meus es tu ego hodie genui te</seg>
          <seg type="verse" n="6">quemadmodum et in alio dicit tu es sacerdos in aeternum secundum ordinem Melchisedech</seg>
          <seg type="verse" n="7">qui in diebus carnis suae preces supplicationesque ad eum qui possit salvum illum a morte facere cum clamore valido et lacrimis offerens et exauditus pro sua reverentia</seg>
          <seg type="verse" n="8">et quidem cum esset Filius didicit ex his quae passus est oboedientiam</seg>
          <seg type="verse" n="9">et consummatus factus est omnibus obtemperantibus sibi causa salutis aeternae</seg>
          <seg type="verse" n="10">appellatus a Deo pontifex iuxta ordinem Melchisedech</seg>
          <seg type="verse" n="11">de quo grandis nobis sermo et ininterpretabilis ad dicendum quoniam inbecilles facti estis ad audiendum</seg>
          <seg type="verse" n="12">etenim cum deberetis magistri esse propter tempus rursum indigetis ut vos doceamini quae sint elementa exordii sermonum Dei et facti estis quibus lacte opus sit non solido cibo</seg>
          <seg type="verse" n="13">omnis enim qui lactis est particeps expers est sermonis iustitiae parvulus enim est</seg>
          <seg type="verse" n="14">perfectorum autem est solidus cibus eorum qui pro consuetudine exercitatos habent sensus ad discretionem boni ac mali</seg>
        </div>
        <div type="chapter" n="6">
          <seg type="verse" n="1">quapropter intermittentes inchoationis Christi sermonem ad perfectionem feramur non rursum iacientes fundamentum paenitentiae ab operibus mortuis et fidei ad Deum</seg>
          <seg type="verse" n="2">baptismatum doctrinae inpositionis quoque manuum ac resurrectionis mortuorum et iudicii aeterni</seg>
          <seg type="verse" n="3">et hoc faciemus siquidem permiserit Deus</seg>
          <seg type="verse" n="4">inpossibile est enim eos qui semel sunt inluminati gustaverunt etiam donum caeleste et participes sunt facti Spiritus Sancti</seg>
          <seg type="verse" n="5">gustaverunt nihilominus bonum Dei verbum virtutesque saeculi venturi</seg>
          <seg type="verse" n="6">et prolapsi sunt renovari rursus ad paenitentiam rursum crucifigentes sibimet ipsis Filium Dei et ostentui habentes</seg>
          <seg type="verse" n="7">terra enim saepe venientem super se bibens imbrem et generans herbam oportunam illis a quibus colitur accipit benedictionem a Deo</seg>
          <seg type="verse" n="8">proferens autem spinas ac tribulos reproba est et maledicto proxima cuius consummatio in conbustionem</seg>
          <seg type="verse" n="9">confidimus autem de vobis dilectissimi meliora et viciniora saluti tametsi ita loquimur</seg>
          <seg type="verse" n="10">non enim iniustus Deus ut obliviscatur operis vestri et dilectionis quam ostendistis in nomine ipsius qui ministrastis sanctis et ministratis</seg>
          <seg type="verse" n="11">cupimus autem unumquemque vestrum eandem ostentare sollicitudinem ad expletionem spei usque in finem</seg>
          <seg type="verse" n="12">ut non segnes efficiamini verum imitatores eorum qui fide et patientia hereditabunt promissiones</seg>
          <seg type="verse" n="13">Abrahae namque promittens Deus quoniam neminem habuit per quem iuraret maiorem iuravit per semet ipsum</seg>
          <seg type="verse" n="14">dicens nisi benedicens benedicam te et multiplicans multiplicabo te</seg>
          <seg type="verse" n="15">et sic longanimiter ferens adeptus est repromissionem</seg>
          <seg type="verse" n="16">homines enim per maiorem sui iurant et omnis controversiae eorum finis ad confirmationem est iuramentum</seg>
          <seg type="verse" n="17">in quo abundantius volens Deus ostendere pollicitationis heredibus inmobilitatem consilii sui interposuit iusiurandum</seg>
          <seg type="verse" n="18">ut per duas res inmobiles quibus inpossibile est mentiri Deum fortissimum solacium habeamus qui confugimus ad tenendam propositam spem</seg>
          <seg type="verse" n="19">quam sicut anchoram habemus animae tutam ac firmam et incedentem usque in interiora velaminis</seg>
          <seg type="verse" n="20">ubi praecursor pro nobis introiit Iesus secundum ordinem Melchisedech pontifex factus in aeternum</seg>
        </div>
        <div type="chapter" n="7">
          <seg type="verse" n="1">hic enim Melchisedech rex Salem sacerdos Dei summi qui obviavit Abrahae regresso a caede regum et benedixit ei</seg>
          <seg type="verse" n="2">cui decimas omnium divisit Abraham primum quidem qui interpretatur rex iustitiae deinde autem et rex Salem quod est rex pacis</seg>
          <seg type="verse" n="3">sine patre sine matre sine genealogia neque initium dierum neque finem vitae habens adsimilatus autem Filio Dei manet sacerdos in perpetuum</seg>
          <seg type="verse" n="4">intuemini autem quantus sit hic cui et decimam dedit de praecipuis Abraham patriarcha</seg>
          <seg type="verse" n="5">et quidem de filiis Levi sacerdotium accipientes mandatum habent decimas sumere a populo secundum legem id est a fratribus suis quamquam et ipsi exierunt de lumbis Abrahae</seg>
          <seg type="verse" n="6">cuius autem generatio non adnumeratur in eis decimas sumpsit Abraham et hunc qui habebat repromissiones benedixit</seg>
          <seg type="verse" n="7">sine ulla autem contradictione quod minus est a meliore benedicitur</seg>
          <seg type="verse" n="8">et hic quidem decimas morientes homines accipiunt ibi autem contestatus quia vivit</seg>
          <seg type="verse" n="9">et ut ita dictum sit per Abraham et Levi qui decimas accipit decimatus est</seg>
          <seg type="verse" n="10">adhuc enim in lumbis patris erat quando obviavit ei Melchisedech</seg>
          <seg type="verse" n="11">si ergo consummatio per sacerdotium leviticum erat populus enim sub ipso legem accepit quid adhuc necessarium secundum ordinem Melchisedech alium surgere sacerdotem et non secundum ordinem Aaron dici</seg>
          <seg type="verse" n="12">translato enim sacerdotio necesse est ut et legis translatio fiat</seg>
          <seg type="verse" n="13">in quo enim haec dicuntur de alia tribu est de qua nullus altario praesto fuit</seg>
          <seg type="verse" n="14">manifestum enim quod ex Iuda ortus sit Dominus noster in qua tribu nihil de sacerdotibus Moses locutus est</seg>
          <seg type="verse" n="15">et amplius adhuc manifestum est si secundum similitudinem Melchisedech exsurgit alius sacerdos</seg>
          <seg type="verse" n="16">qui non secundum legem mandati carnalis factus est sed secundum virtutem vitae insolubilis</seg>
          <seg type="verse" n="17">contestatur enim quoniam tu es sacerdos in aeternum secundum ordinem Melchisedech</seg>
          <seg type="verse" n="18">reprobatio quidem fit praecedentis mandati propter infirmitatem eius et inutilitatem</seg>
          <seg type="verse" n="19">nihil enim ad perfectum adduxit lex introductio vero melioris spei per quam proximamus ad Deum</seg>
          <seg type="verse" n="20">et quantum est non sine iureiurando alii quidem sine iureiurando sacerdotes facti sunt</seg>
          <seg type="verse" n="21">hic autem cum iureiurando per eum qui dixit ad illum iuravit Dominus et non paenitebit tu es sacerdos in aeternum</seg>
          <seg type="verse" n="22">in tantum melioris testamenti sponsor factus est Iesus</seg>
          <seg type="verse" n="23">et alii quidem plures facti sunt sacerdotes idcirco quod morte prohiberentur permanere</seg>
          <seg type="verse" n="24">hic autem eo quod maneat in aeternum sempiternum habet sacerdotium</seg>
          <seg type="verse" n="25">unde et salvare in perpetuo potest accedentes per semet ipsum ad Deum semper vivens ad interpellandum pro eis</seg>
          <seg type="verse" n="26">talis enim decebat ut nobis esset pontifex sanctus innocens inpollutus segregatus a peccatoribus et excelsior caelis factus</seg>
          <seg type="verse" n="27">qui non habet cotidie necessitatem quemadmodum sacerdotes prius pro suis delictis hostias offerre deinde pro populi hoc enim fecit semel se offerendo</seg>
          <seg type="verse" n="28">lex enim homines constituit sacerdotes infirmitatem habentes sermo autem iurisiurandi qui post legem est Filium in aeternum perfectum</seg>
        </div>
        <div type="chapter" n="8">
          <seg type="verse" n="1">capitulum autem super ea quae dicuntur talem habemus pontificem qui consedit in dextera sedis Magnitudinis in caelis</seg>
          <seg type="verse" n="2">sanctorum minister et tabernaculi veri quod fixit Dominus et non homo</seg>
          <seg type="verse" n="3">omnis enim pontifex ad offerenda munera et hostias constituitur unde necesse est et hunc habere aliquid quod offerat</seg>
          <seg type="verse" n="4">si ergo esset super terram nec esset sacerdos cum essent qui offerrent secundum legem munera</seg>
          <seg type="verse" n="5">qui exemplari et umbrae deserviunt caelestium sicut responsum est Mosi cum consummaret tabernaculum vide inquit omnia facito secundum exemplar quod tibi ostensum est in monte</seg>
          <seg type="verse" n="6">nunc autem melius sortitus est ministerium quanto et melioris testamenti mediator est quod in melioribus repromissionibus sanctum est</seg>
          <seg type="verse" n="7">nam si illud prius culpa vacasset non utique secundi locus inquireretur</seg>
          <seg type="verse" n="8">vituperans enim eos dicit ecce dies veniunt dicit Dominus et consummabo super domum Israhel et super domum Iuda testamentum novum</seg>
          <seg type="verse" n="9">non secundum testamentum quod feci patribus eorum in die qua adprehendi manum illorum ut educerem illos de terra Aegypti quoniam ipsi non permanserunt in testamento meo et ego neglexi eos dicit Dominus</seg>
          <seg type="verse" n="10">quia hoc testamentum quod disponam domui Israhel post dies illos dicit Dominus dando leges meas in mentem eorum et in corde eorum superscribam eas et ero eis in Deum et ipsi erunt mihi in populum</seg>
          <seg type="verse" n="11">et non docebit unusquisque proximum suum et unusquisque fratrem suum dicens cognosce Dominum quoniam omnes scient me a minore usque ad maiorem eorum</seg>
          <seg type="verse" n="12">quia propitius ero iniquitatibus eorum et peccatorum illorum iam non memorabor</seg>
          <seg type="verse" n="13">dicendo autem novum veteravit prius quod autem antiquatur et senescit prope interitum est</seg>
        </div>
        <div type="chapter" n="9">
          <seg type="verse" n="1">habuit quidem et prius iustificationes culturae et sanctum saeculare</seg>
          <seg type="verse" n="2">tabernaculum enim factum est primum in quo inerant candelabra et mensa et propositio panum quae dicitur sancta</seg>
          <seg type="verse" n="3">post velamentum autem secundum tabernaculum quod dicitur sancta sanctorum</seg>
          <seg type="verse" n="4">aureum habens turibulum et arcam testamenti circumtectam ex omni parte auro in qua urna aurea habens manna et virga Aaron quae fronduerat et tabulae testamenti</seg>
          <seg type="verse" n="5">superque eam cherubin gloriae obumbrantia propitiatorium de quibus non est modo dicendum per singula</seg>
          <seg type="verse" n="6">his vero ita conpositis in priori quidem tabernaculo semper introibant sacerdotes sacrificiorum officia consummantes</seg>
          <seg type="verse" n="7">in secundo autem semel in anno solus pontifex non sine sanguine quem offert pro sua et populi ignorantia</seg>
          <seg type="verse" n="8">hoc significante Spiritu Sancto nondum propalatam esse sanctorum viam adhuc priore tabernaculo habente statum</seg>
          <seg type="verse" n="9">quae parabola est temporis instantis iuxta quam munera et hostiae offeruntur quae non possunt iuxta conscientiam perfectum facere servientem</seg>
          <seg type="verse" n="10">solummodo in cibis et in potibus et variis baptismis et iustitiis carnis usque ad tempus correctionis inpositis</seg>
          <seg type="verse" n="11">Christus autem adsistens pontifex futurorum bonorum per amplius et perfectius tabernaculum non manufactum id est non huius creationis</seg>
          <seg type="verse" n="12">neque per sanguinem hircorum et vitulorum sed per proprium sanguinem introivit semel in sancta aeterna redemptione inventa</seg>
          <seg type="verse" n="13">si enim sanguis hircorum et taurorum et cinis vitulae aspersus inquinatos sanctificat ad emundationem carnis</seg>
          <seg type="verse" n="14">quanto magis sanguis Christi qui per Spiritum Sanctum semet ipsum obtulit inmaculatum Deo emundabit conscientiam vestram ab operibus mortuis ad serviendum Deo viventi</seg>
          <seg type="verse" n="15">et ideo novi testamenti mediator est ut morte intercedente in redemptionem earum praevaricationum quae erant sub priore testamento repromissionem accipiant qui vocati sunt aeternae hereditatis</seg>
          <seg type="verse" n="16">ubi enim testamentum mors necesse est intercedat testatoris</seg>
          <seg type="verse" n="17">testamentum enim in mortuis confirmatum est alioquin nondum valet dum vivit qui testatus est</seg>
          <seg type="verse" n="18">unde ne primum quidem sine sanguine dedicatum est</seg>
          <seg type="verse" n="19">lecto enim omni mandato legis a Mose universo populo accipiens sanguinem vitulorum et hircorum cum aqua et lana coccinea et hysopo ipsum quoque librum et omnem populum aspersit</seg>
          <seg type="verse" n="20">dicens hic sanguis testamenti quod mandavit ad vos Deus</seg>
          <seg type="verse" n="21">etiam tabernaculum et omnia vasa ministerii sanguine similiter aspersit</seg>
          <seg type="verse" n="22">et omnia paene in sanguine mundantur secundum legem et sine sanguinis fusione non fit remissio</seg>
          <seg type="verse" n="23">necesse est ergo exemplaria quidem caelestium his mundari ipsa autem caelestia melioribus hostiis quam istis</seg>
          <seg type="verse" n="24">non enim in manufactis sanctis Iesus introiit exemplaria verorum sed in ipsum caelum ut appareat nunc vultui Dei pro nobis</seg>
          <seg type="verse" n="25">neque ut saepe offerat semet ipsum quemadmodum pontifex intrat in sancta per singulos annos in sanguine alieno</seg>
          <seg type="verse" n="26">alioquin oportebat eum frequenter pati ab origine mundi nunc autem semel in consummatione saeculorum ad destitutionem peccati per hostiam suam apparuit</seg>
          <seg type="verse" n="27">et quemadmodum statutum est hominibus semel mori post hoc autem iudicium</seg>
          <seg type="verse" n="28">sic et Christus semel oblatus ad multorum exhaurienda peccata secundo sine peccato apparebit expectantibus se in salutem</seg>
        </div>
        <div type="chapter" n="10">
          <seg type="verse" n="1">umbram enim habens lex bonorum futurorum non ipsam imaginem rerum per singulos annos hisdem ipsis hostiis quas offerunt indesinenter numquam potest accedentes perfectos facere</seg>
          <seg type="verse" n="2">alioquin non cessassent offerri ideo quod nullam haberent ultra conscientiam peccati cultores semel mundati</seg>
          <seg type="verse" n="3">sed in ipsis commemoratio peccatorum per singulos annos fit</seg>
          <seg type="verse" n="4">inpossibile enim est sanguine taurorum et hircorum auferri peccata</seg>
          <seg type="verse" n="5">ideo ingrediens mundum dicit hostiam et oblationem noluisti corpus autem aptasti mihi</seg>
          <seg type="verse" n="6">holocaustomata et pro peccato non tibi placuit</seg>
          <seg type="verse" n="7">tunc dixi ecce venio in capitulo libri scriptum est de me ut faciam Deus voluntatem tuam</seg>
          <seg type="verse" n="8">superius dicens quia hostias et oblationes et holocaustomata et pro peccato noluisti nec placita sunt tibi quae secundum legem offeruntur</seg>
          <seg type="verse" n="9">tunc dixit ecce venio ut faciam Deus voluntatem tuam aufert primum ut sequens statuat</seg>
          <seg type="verse" n="10">in qua voluntate sanctificati sumus per oblationem corporis Christi Iesu in semel</seg>
          <seg type="verse" n="11">et omnis quidem sacerdos praesto est cotidie ministrans et easdem saepe offerens hostias quae numquam possunt auferre peccata</seg>
          <seg type="verse" n="12">hic autem unam pro peccatis offerens hostiam in sempiternum sedit in dextera Dei</seg>
          <seg type="verse" n="13">de cetero expectans donec ponantur inimici eius scabillum pedum eius</seg>
          <seg type="verse" n="14">una enim oblatione consummavit in sempiternum sanctificatos</seg>
          <seg type="verse" n="15">contestatur autem nos et Spiritus Sanctus postquam enim dixit</seg>
          <seg type="verse" n="16">hoc autem testamentum quod testabor ad illos post dies illos dicit Dominus dando leges meas in cordibus eorum et in mente eorum superscribam eas</seg>
          <seg type="verse" n="17">et peccatorum et iniquitatium eorum iam non recordabor amplius</seg>
          <seg type="verse" n="18">ubi autem horum remissio iam non oblatio pro peccato</seg>
          <seg type="verse" n="19">habentes itaque fratres fiduciam in introitu sanctorum in sanguine Christi</seg>
          <seg type="verse" n="20">quam initiavit nobis viam novam et viventem per velamen id est carnem suam</seg>
          <seg type="verse" n="21">et sacerdotem magnum super domum Dei</seg>
          <seg type="verse" n="22">accedamus cum vero corde in plenitudine fidei aspersi corda a conscientia mala et abluti corpus aqua munda</seg>
          <seg type="verse" n="23">teneamus spei nostrae confessionem indeclinabilem fidelis enim est qui repromisit</seg>
          <seg type="verse" n="24">et consideremus invicem in provocationem caritatis et bonorum operum</seg>
          <seg type="verse" n="25">non deserentes collectionem nostram sicut est consuetudinis quibusdam sed consolantes et tanto magis quanto videritis adpropinquantem diem</seg>
          <seg type="verse" n="26">voluntarie enim peccantibus nobis post acceptam notitiam veritatis iam non relinquitur pro peccatis hostia</seg>
          <seg type="verse" n="27">terribilis autem quaedam expectatio iudicii et ignis aemulatio quae consumptura est adversarios</seg>
          <seg type="verse" n="28">irritam quis faciens legem Mosi sine ulla miseratione duobus vel tribus testibus moritur</seg>
          <seg type="verse" n="29">quanto magis putatis deteriora mereri supplicia qui Filium Dei conculcaverit et sanguinem testamenti pollutum duxerit in quo sanctificatus est et Spiritui gratiae contumeliam fecerit</seg>
          <seg type="verse" n="30">scimus enim qui dixit mihi vindictam ego reddam et iterum quia iudicabit Dominus populum suum</seg>
          <seg type="verse" n="31">horrendum est incidere in manus Dei viventis</seg>
          <seg type="verse" n="32">rememoramini autem pristinos dies in quibus inluminati magnum certamen sustinuistis passionum</seg>
          <seg type="verse" n="33">et in altero quidem obprobriis et tribulationibus spectaculum facti in altero autem socii taliter conversantium effecti</seg>
          <seg type="verse" n="34">nam et vinctis conpassi estis et rapinam bonorum vestrorum cum gaudio suscepistis cognoscentes vos habere meliorem et manentem substantiam</seg>
          <seg type="verse" n="35">nolite itaque amittere confidentiam vestram quae magnam habet remunerationem</seg>
          <seg type="verse" n="36">patientia enim vobis necessaria est ut voluntatem Dei facientes reportetis promissionem</seg>
          <seg type="verse" n="37">adhuc enim modicum quantulum qui venturus est veniet et non tardabit</seg>
          <seg type="verse" n="38">iustus autem meus ex fide vivit quod si subtraxerit se non placebit animae meae</seg>
          <seg type="verse" n="39">nos autem non sumus subtractionis in perditionem sed fidei in adquisitionem animae</seg>
        </div>
        <div type="chapter" n="11">
          <seg type="verse" n="1">est autem fides sperandorum substantia rerum argumentum non parentum</seg>
          <seg type="verse" n="2">in hac enim testimonium consecuti sunt senes</seg>
          <seg type="verse" n="3">fide intellegimus aptata esse saecula verbo Dei ut ex invisibilibus visibilia fierent</seg>
          <seg type="verse" n="4">fide plurimam hostiam Abel quam Cain obtulit Deo per quam testimonium consecutus est esse iustus testimonium perhibente muneribus eius Deo et per illam defunctus adhuc loquitur</seg>
          <seg type="verse" n="5">fide Enoch translatus est ne videret mortem et non inveniebatur quia transtulit illum Deus ante translationem enim testimonium habebat placuisse Deo</seg>
          <seg type="verse" n="6">sine fide autem inpossibile placere credere enim oportet accedentem ad Deum quia est et inquirentibus se remunerator fit</seg>
          <seg type="verse" n="7">fide Noe responso accepto de his quae adhuc non videbantur metuens aptavit arcam in salutem domus suae per quam damnavit mundum et iustitiae quae per fidem est heres est institutus</seg>
          <seg type="verse" n="8">fide qui vocatur Abraham oboedivit in locum exire quem accepturus erat in hereditatem et exiit nesciens quo iret</seg>
          <seg type="verse" n="9">fide moratus est in terra repromissionis tamquam in aliena in casulis habitando cum Isaac et Iacob coheredibus repromissionis eiusdem</seg>
          <seg type="verse" n="10">expectabat enim fundamenta habentem civitatem cuius artifex et conditor Deus</seg>
          <seg type="verse" n="11">fide et ipsa Sarra sterilis virtutem in conceptionem seminis accepit etiam praeter tempus aetatis quoniam fidelem credidit esse qui promiserat</seg>
          <seg type="verse" n="12">propter quod et ab uno orti sunt et haec emortuo tamquam sidera caeli in multitudinem et sicut harena quae est ad oram maris innumerabilis</seg>
          <seg type="verse" n="13">iuxta fidem defuncti sunt omnes isti non acceptis repromissionibus sed a longe eas aspicientes et salutantes et confitentes quia peregrini et hospites sunt supra terram</seg>
          <seg type="verse" n="14">qui enim haec dicunt significant se patriam inquirere</seg>
          <seg type="verse" n="15">et si quidem illius meminissent de qua exierunt habebant utique tempus revertendi</seg>
          <seg type="verse" n="16">nunc autem meliorem appetunt id est caelestem ideo non confunditur Deus vocari Deus eorum paravit enim illis civitatem</seg>
          <seg type="verse" n="17">fide obtulit Abraham Isaac cum temptaretur et unigenitum offerebat qui susceperat repromissiones</seg>
          <seg type="verse" n="18">ad quem dictum est quia in Isaac vocabitur tibi semen</seg>
          <seg type="verse" n="19">arbitrans quia et a mortuis suscitare potens est Deus unde eum et in parabola accepit</seg>
          <seg type="verse" n="20">fide et de futuris benedixit Isaac Iacob et Esau</seg>
          <seg type="verse" n="21">fide Iacob moriens singulis filiorum Ioseph benedixit et adoravit fastigium virgae eius</seg>
          <seg type="verse" n="22">fide Ioseph moriens de profectione filiorum Israhel memoratus est et de ossibus suis mandavit</seg>
          <seg type="verse" n="23">fide Moses natus occultatus est mensibus tribus a parentibus suis eo quod vidissent elegantem infantem et non timuerunt regis edictum</seg>
          <seg type="verse" n="24">fide Moses grandis factus negavit se esse filium filiae Pharaonis</seg>
          <seg type="verse" n="25">magis eligens adfligi cum populo Dei quam temporalis peccati habere iucunditatem</seg>
          <seg type="verse" n="26">maiores divitias aestimans thesauro Aegyptiorum inproperium Christi aspiciebat enim in remunerationem</seg>
          <seg type="verse" n="27">fide reliquit Aegyptum non veritus animositatem regis invisibilem enim tamquam videns sustinuit</seg>
          <seg type="verse" n="28">fide celebravit pascha et sanguinis effusionem ne qui vastabat primitiva tangeret eos</seg>
          <seg type="verse" n="29">fide transierunt mare Rubrum tamquam per aridam terram quod experti Aegyptii devorati sunt</seg>
          <seg type="verse" n="30">fide muri Hiericho ruerunt circuiti dierum septem</seg>
          <seg type="verse" n="31">fide Raab meretrix non periit cum incredulis excipiens exploratores cum pace</seg>
          <seg type="verse" n="32">et quid adhuc dicam deficiet enim me tempus enarrantem de Gedeon Barac Samson Iepthae David et Samuhel et prophetis</seg>
          <seg type="verse" n="33">qui per fidem devicerunt regna operati sunt iustitiam adepti sunt repromissiones obturaverunt ora leonum</seg>
          <seg type="verse" n="34">extinxerunt impetum ignis effugerunt aciem gladii convaluerunt de infirmitate fortes facti sunt in bello castra verterunt exterorum</seg>
          <seg type="verse" n="35">acceperunt mulieres de resurrectione mortuos suos alii autem distenti sunt non suscipientes redemptionem ut meliorem invenirent resurrectionem</seg>
          <seg type="verse" n="36">alii vero ludibria et verbera experti insuper et vincula et carceres</seg>
          <seg type="verse" n="37">lapidati sunt secti sunt temptati sunt in occisione gladii mortui sunt circumierunt in melotis in pellibus caprinis egentes angustiati adflicti</seg>
          <seg type="verse" n="38">quibus dignus non erat mundus in solitudinibus errantes et montibus et speluncis et in cavernis terrae</seg>
          <seg type="verse" n="39">et hii omnes testimonio fidei probati non acceperunt repromissionem</seg>
          <seg type="verse" n="40">Deo pro nobis melius aliquid providente ut ne sine nobis consummarentur</seg>
        </div>
        <div type="chapter" n="12">
          <seg type="verse" n="1">ideoque et nos tantam habentes inpositam nubem testium deponentes omne pondus et circumstans nos peccatum per patientiam curramus propositum nobis certamen</seg>
          <seg type="verse" n="2">aspicientes in auctorem fidei et consummatorem Iesum qui pro proposito sibi gaudio sustinuit crucem confusione contempta atque in dextera sedis Dei sedit</seg>
          <seg type="verse" n="3">recogitate enim eum qui talem sustinuit a peccatoribus adversum semet ipsos contradictionem ut ne fatigemini animis vestris deficientes</seg>
          <seg type="verse" n="4">nondum usque ad sanguinem restitistis adversus peccatum repugnantes</seg>
          <seg type="verse" n="5">et obliti estis consolationis quae vobis tamquam filiis loquitur dicens fili mi noli neglegere disciplinam Domini neque fatigeris dum ab eo argueris</seg>
          <seg type="verse" n="6">quem enim diligit Dominus castigat flagellat autem omnem filium quem recipit</seg>
          <seg type="verse" n="7">in disciplina perseverate tamquam filiis vobis offert Deus quis enim filius quem non corripit pater</seg>
          <seg type="verse" n="8">quod si extra disciplinam estis cuius participes facti sunt omnes ergo adulteri et non filii estis</seg>
          <seg type="verse" n="9">deinde patres quidem carnis nostrae habuimus eruditores et reverebamur non multo magis obtemperabimus Patri spirituum et vivemus</seg>
          <seg type="verse" n="10">et illi quidem in tempore paucorum dierum secundum voluntatem suam erudiebant nos hic autem ad id quod utile est in recipiendo sanctificationem eius</seg>
          <seg type="verse" n="11">omnis autem disciplina in praesenti quidem videtur non esse gaudii sed maeroris postea autem fructum pacatissimum exercitatis per eam reddit iustitiae</seg>
          <seg type="verse" n="12">propter quod remissas manus et soluta genua erigite</seg>
          <seg type="verse" n="13">et gressus rectos facite pedibus vestris ut non claudicans erret magis autem sanetur</seg>
          <seg type="verse" n="14">pacem sequimini cum omnibus et sanctimoniam sine qua nemo videbit Dominum</seg>
          <seg type="verse" n="15">contemplantes ne quis desit gratiae Dei ne qua radix amaritudinis sursum germinans inpediat et per illam inquinentur multi</seg>
          <seg type="verse" n="16">ne quis fornicator aut profanus ut Esau qui propter unam escam vendidit primitiva sua</seg>
          <seg type="verse" n="17">scitote enim quoniam et postea cupiens hereditare benedictionem reprobatus est non enim invenit paenitentiae locum quamquam cum lacrimis inquisisset eam</seg>
          <seg type="verse" n="18">non enim accessistis ad tractabilem et accensibilem ignem et turbinem et caliginem et procellam</seg>
          <seg type="verse" n="19">et tubae sonum et vocem verborum quam qui audierunt excusaverunt se ne eis fieret verbum</seg>
          <seg type="verse" n="20">non enim portabant quod dicebatur et si bestia tetigerit montem lapidabitur</seg>
          <seg type="verse" n="21">et ita terribile erat quod videbatur Moses dixit exterritus sum et tremebundus</seg>
          <seg type="verse" n="22">sed accessistis ad Sion montem et civitatem Dei viventis Hierusalem caelestem et multorum milium angelorum frequentiae</seg>
          <seg type="verse" n="23">et ecclesiam primitivorum qui conscripti sunt in caelis et iudicem omnium Deum et spiritus iustorum perfectorum</seg>
          <seg type="verse" n="24">et testamenti novi mediatorem Iesum et sanguinis sparsionem melius loquentem quam Abel</seg>
          <seg type="verse" n="25">videte ne recusetis loquentem si enim illi non effugerunt recusantes eum qui super terram loquebatur multo magis nos qui de caelis loquentem nobis avertimur</seg>
          <seg type="verse" n="26">cuius vox movit terram tunc modo autem repromittit dicens adhuc semel ego movebo non solum terram sed et caelum</seg>
          <seg type="verse" n="27">quod autem adhuc semel dicit declarat mobilium translationem tamquam factorum ut maneant ea quae sunt inmobilia</seg>
          <seg type="verse" n="28">itaque regnum inmobile suscipientes habemus gratiam per quam serviamus placentes Deo cum metu et reverentia</seg>
          <seg type="verse" n="29">etenim Deus noster ignis consumens est</seg>
        </div>
        <div type="chapter" n="13">
          <seg type="verse" n="1">caritas fraternitatis maneat</seg>
          <seg type="verse" n="2">hospitalitatem nolite oblivisci per hanc enim latuerunt quidam angelis hospitio receptis</seg>
          <seg type="verse" n="3">mementote vinctorum tamquam simul vincti et laborantium tamquam et ipsi in corpore morantes</seg>
          <seg type="verse" n="4">honorabile conubium in omnibus et torus inmaculatus fornicatores enim et adulteros iudicabit Deus</seg>
          <seg type="verse" n="5">sint mores sine avaritia contenti praesentibus ipse enim dixit non te deseram neque derelinquam</seg>
          <seg type="verse" n="6">ita ut confidenter dicamus Dominus mihi adiutor non timebo quid faciat mihi homo</seg>
          <seg type="verse" n="7">mementote praepositorum vestrorum qui vobis locuti sunt verbum Dei quorum intuentes exitum conversationis imitamini fidem</seg>
          <seg type="verse" n="8">Iesus Christus heri et hodie ipse et in saecula</seg>
          <seg type="verse" n="9">doctrinis variis et peregrinis nolite abduci optimum enim est gratia stabiliri cor non escis quae non profuerunt ambulantibus in eis</seg>
          <seg type="verse" n="10">habemus altare de quo edere non habent potestatem qui tabernaculo deserviunt</seg>
          <seg type="verse" n="11">quorum enim animalium infertur sanguis pro peccato in sancta per pontificem horum corpora cremantur extra castra</seg>
          <seg type="verse" n="12">propter quod et Iesus ut sanctificaret per suum sanguinem populum extra portam passus est</seg>
          <seg type="verse" n="13">exeamus igitur ad eum extra castra inproperium eius portantes</seg>
          <seg type="verse" n="14">non enim habemus hic manentem civitatem sed futuram inquirimus</seg>
          <seg type="verse" n="15">per ipsum ergo offeramus hostiam laudis semper Deo id est fructum labiorum confitentium nomini eius</seg>
          <seg type="verse" n="16">beneficientiae autem et communionis nolite oblivisci talibus enim hostiis promeretur Deus</seg>
          <seg type="verse" n="17">oboedite praepositis vestris et subiacete eis ipsi enim pervigilant quasi rationem pro animabus vestris reddituri ut cum gaudio hoc faciant et non gementes hoc enim non expedit vobis</seg>
          <seg type="verse" n="18">orate pro nobis confidimus enim quia bonam conscientiam habemus in omnibus bene volentes conversari</seg>
          <seg type="verse" n="19">amplius autem deprecor vos hoc facere ut quo celerius restituar vobis</seg>
          <seg type="verse" n="20">Deus autem pacis qui eduxit de mortuis pastorem magnum ovium in sanguine testamenti aeterni Dominum nostrum Iesum</seg>
          <seg type="verse" n="21">aptet vos in omni bono ut faciatis voluntatem eius faciens in vobis quod placeat coram se per Iesum Christum cui gloria in saecula saeculorum amen</seg>
          <seg type="verse" n="22">rogo autem vos fratres sufferatis verbum solacii etenim perpaucis scripsi vobis</seg>
          <seg type="verse" n="23">cognoscite fratrem nostrum Timotheum dimissum cum quo si celerius venerit videbo vos</seg>
          <seg type="verse" n="24">salutate omnes praepositos vestros et omnes sanctos salutant vos de Italia</seg>
          <seg type="verse" n="25">gratia cum omnibus vobis amen</seg>
        </div>
      </div>
    </body>
  </text>
</cesDoc>

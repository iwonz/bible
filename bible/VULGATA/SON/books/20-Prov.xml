<?xml version="1.0" encoding="UTF-8"?>
<song>
  <title>Proverbia</title>
  <lyrics>
    <verse label="Prov 1:1">parabolae Salomonis filii David regis Israhel</verse>
    <verse label="Prov 1:2">ad sciendam sapientiam et disciplinam</verse>
    <verse label="Prov 1:3">ad intellegenda verba prudentiae et suscipiendam eruditionem doctrinae iustitiam et iudicium et aequitatem</verse>
    <verse label="Prov 1:4">ut detur parvulis astutia adulescenti scientia et intellectus</verse>
    <verse label="Prov 1:5">audiens sapiens sapientior erit et intellegens gubernacula possidebit</verse>
    <verse label="Prov 1:6">animadvertet parabolam et interpretationem verba sapientium et enigmata eorum</verse>
    <verse label="Prov 1:7">timor Domini principium scientiae sapientiam atque doctrinam stulti despiciunt</verse>
    <verse label="Prov 1:8">audi fili mi disciplinam patris tui et ne dimittas legem matris tuae</verse>
    <verse label="Prov 1:9">ut addatur gratia capiti tuo et torques collo tuo</verse>
    <verse label="Prov 1:10">fili mi si te lactaverint peccatores ne adquiescas</verse>
    <verse label="Prov 1:11">si dixerint veni nobiscum insidiemur sanguini abscondamus tendiculas contra insontem frustra</verse>
    <verse label="Prov 1:12">degluttiamus eum sicut infernus viventem et integrum quasi descendentem in lacum</verse>
    <verse label="Prov 1:13">omnem pretiosam substantiam repperiemus implebimus domos nostras spoliis</verse>
    <verse label="Prov 1:14">sortem mitte nobiscum marsuppium unum sit omnium nostrum</verse>
    <verse label="Prov 1:15">fili mi ne ambules cum eis prohibe pedem tuum a semitis eorum</verse>
    <verse label="Prov 1:16">pedes enim illorum ad malum currunt et festinant ut effundant sanguinem</verse>
    <verse label="Prov 1:17">frustra autem iacitur rete ante oculos pinnatorum</verse>
    <verse label="Prov 1:18">ipsique contra sanguinem suum insidiantur et moliuntur fraudes contra animas suas</verse>
    <verse label="Prov 1:19">sic semitae omnis avari animas possidentium rapiunt</verse>
    <verse label="Prov 1:20">sapientia foris praedicat in plateis dat vocem suam</verse>
    <verse label="Prov 1:21">in capite turbarum clamitat in foribus portarum urbis profert verba sua dicens</verse>
    <verse label="Prov 1:22">usquequo parvuli diligitis infantiam et stulti ea quae sibi sunt noxia cupiunt et inprudentes odibunt scientiam</verse>
    <verse label="Prov 1:23">convertimini ad correptionem meam en proferam vobis spiritum meum et ostendam verba mea</verse>
    <verse label="Prov 1:24">quia vocavi et rennuistis extendi manum meam et non fuit qui aspiceret</verse>
    <verse label="Prov 1:25">despexistis omne consilium meum et increpationes meas neglexistis</verse>
    <verse label="Prov 1:26">ego quoque in interitu vestro ridebo et subsannabo cum vobis quod timebatis advenerit</verse>
    <verse label="Prov 1:27">cum inruerit repentina calamitas et interitus quasi tempestas ingruerit quando venerit super vos tribulatio et angustia</verse>
    <verse label="Prov 1:28">tunc invocabunt me et non exaudiam mane consurgent et non invenient me</verse>
    <verse label="Prov 1:29">eo quod exosam habuerint disciplinam et timorem Domini non susceperint</verse>
    <verse label="Prov 1:30">nec adquieverint consilio meo et detraxerint universae correptioni meae</verse>
    <verse label="Prov 1:31">comedent igitur fructus viae suae suisque consiliis saturabuntur</verse>
    <verse label="Prov 1:32">aversio parvulorum interficiet eos et prosperitas stultorum perdet illos</verse>
    <verse label="Prov 1:33">qui autem me audierit absque terrore requiescet et abundantia perfruetur malorum timore sublato</verse>
    <verse label="Prov 2:1">fili mi si susceperis sermones meos et mandata mea absconderis penes te</verse>
    <verse label="Prov 2:2">ut audiat sapientiam auris tua inclina cor tuum ad noscendam prudentiam</verse>
    <verse label="Prov 2:3">si enim sapientiam invocaveris et inclinaveris cor tuum prudentiae</verse>
    <verse label="Prov 2:4">si quaesieris eam quasi pecuniam et sicut thesauros effoderis illam</verse>
    <verse label="Prov 2:5">tunc intelleges timorem Domini et scientiam Dei invenies</verse>
    <verse label="Prov 2:6">quia Dominus dat sapientiam et ex ore eius scientia et prudentia</verse>
    <verse label="Prov 2:7">custodiet rectorum salutem et proteget gradientes simpliciter</verse>
    <verse label="Prov 2:8">servans semitas iustitiae et vias sanctorum custodiens</verse>
    <verse label="Prov 2:9">tunc intelleges iustitiam et iudicium et aequitatem et omnem semitam bonam</verse>
    <verse label="Prov 2:10">si intraverit sapientia cor tuum et scientia animae tuae placuerit</verse>
    <verse label="Prov 2:11">consilium custodiet te prudentia servabit te</verse>
    <verse label="Prov 2:12">ut eruaris de via mala ab homine qui perversa loquitur</verse>
    <verse label="Prov 2:13">qui relinquunt iter rectum et ambulant per vias tenebrosas</verse>
    <verse label="Prov 2:14">qui laetantur cum malefecerint et exultant in rebus pessimis</verse>
    <verse label="Prov 2:15">quorum viae perversae et infames gressus eorum</verse>
    <verse label="Prov 2:16">ut eruaris a muliere aliena et ab extranea quae mollit sermones suos</verse>
    <verse label="Prov 2:17">et relinquit ducem pubertatis suae</verse>
    <verse label="Prov 2:18">et pacti Dei sui oblita est inclinata est enim ad mortem domus eius et ad impios semitae ipsius</verse>
    <verse label="Prov 2:19">omnes qui ingrediuntur ad eam non revertentur nec adprehendent semitas vitae</verse>
    <verse label="Prov 2:20">ut ambules in via bona et calles iustorum custodias</verse>
    <verse label="Prov 2:21">qui enim recti sunt habitabunt in terra et simplices permanebunt in ea</verse>
    <verse label="Prov 2:22">impii vero de terra perdentur et qui inique agunt auferentur ex ea</verse>
    <verse label="Prov 3:1">fili mi ne obliviscaris legis meae et praecepta mea custodiat cor tuum</verse>
    <verse label="Prov 3:2">longitudinem enim dierum et annos vitae et pacem adponent tibi</verse>
    <verse label="Prov 3:3">misericordia et veritas non te deserant circumda eas gutturi tuo et describe in tabulis cordis tui</verse>
    <verse label="Prov 3:4">et invenies gratiam et disciplinam bonam coram Deo et hominibus</verse>
    <verse label="Prov 3:5">habe fiduciam in Domino ex toto corde tuo et ne innitaris prudentiae tuae</verse>
    <verse label="Prov 3:6">in omnibus viis tuis cogita illum et ipse diriget gressus tuos</verse>
    <verse label="Prov 3:7">ne sis sapiens apud temet ipsum time Dominum et recede a malo</verse>
    <verse label="Prov 3:8">sanitas quippe erit umbilico tuo et inrigatio ossuum tuorum</verse>
    <verse label="Prov 3:9">honora Dominum de tua substantia et de primitiis omnium frugum tuarum</verse>
    <verse label="Prov 3:10">et implebuntur horrea tua saturitate et vino torcularia redundabunt</verse>
    <verse label="Prov 3:11">disciplinam Domini fili mi ne abicias nec deficias cum ab eo corriperis</verse>
    <verse label="Prov 3:12">quem enim diligit Dominus corripit et quasi pater in filio conplacet sibi</verse>
    <verse label="Prov 3:13">beatus homo qui invenit sapientiam et qui affluit prudentia</verse>
    <verse label="Prov 3:14">melior est adquisitio eius negotiatione argenti et auro primo fructus eius</verse>
    <verse label="Prov 3:15">pretiosior est cunctis opibus et omnia quae desiderantur huic non valent conparari</verse>
    <verse label="Prov 3:16">longitudo dierum in dextera eius in sinistra illius divitiae et gloria</verse>
    <verse label="Prov 3:17">viae eius viae pulchrae et omnes semitae illius pacificae</verse>
    <verse label="Prov 3:18">lignum vitae est his qui adprehenderint eam et qui tenuerit eam beatus</verse>
    <verse label="Prov 3:19">Dominus sapientia fundavit terram stabilivit caelos prudentia</verse>
    <verse label="Prov 3:20">sapientia illius eruperunt abyssi et nubes rore concrescunt</verse>
    <verse label="Prov 3:21">fili mi ne effluant haec ab oculis tuis custodi legem atque consilium</verse>
    <verse label="Prov 3:22">et erit vita animae tuae et gratia faucibus tuis</verse>
    <verse label="Prov 3:23">tunc ambulabis fiducialiter in via tua et pes tuus non inpinget</verse>
    <verse label="Prov 3:24">si dormieris non timebis quiesces et suavis erit somnus tuus</verse>
    <verse label="Prov 3:25">ne paveas repentino terrore et inruentes tibi potentias impiorum</verse>
    <verse label="Prov 3:26">Dominus enim erit in latere tuo et custodiet pedem tuum ne capiaris</verse>
    <verse label="Prov 3:27">noli prohibere benefacere eum qui potest si vales et ipse benefac</verse>
    <verse label="Prov 3:28">ne dicas amico tuo vade et revertere et cras dabo tibi cum statim possis dare</verse>
    <verse label="Prov 3:29">ne moliaris amico tuo malum cum ille in te habeat fiduciam</verse>
    <verse label="Prov 3:30">ne contendas adversus hominem frustra cum ipse tibi nihil mali fecerit</verse>
    <verse label="Prov 3:31">ne aemuleris hominem iniustum nec imiteris vias eius</verse>
    <verse label="Prov 3:32">quia abominatio Domini est omnis inlusor et cum simplicibus sermocinatio eius</verse>
    <verse label="Prov 3:33">egestas a Domino in domo impii habitacula autem iustorum benedicentur</verse>
    <verse label="Prov 3:34">inlusores ipse deludet et mansuetis dabit gratiam</verse>
    <verse label="Prov 3:35">gloriam sapientes possidebunt stultorum exaltatio ignominia</verse>
    <verse label="Prov 4:1">audite filii disciplinam patris et adtendite ut sciatis prudentiam</verse>
    <verse label="Prov 4:2">donum bonum tribuam vobis legem meam ne derelinquatis</verse>
    <verse label="Prov 4:3">nam et ego filius fui patris mei tenellus et unigenitus coram matre mea</verse>
    <verse label="Prov 4:4">et docebat me atque dicebat suscipiat verba mea cor tuum custodi praecepta mea et vives</verse>
    <verse label="Prov 4:5">posside sapientiam posside prudentiam ne obliviscaris neque declines a verbis oris mei</verse>
    <verse label="Prov 4:6">ne dimittas eam et custodiet te dilige eam et servabit te</verse>
    <verse label="Prov 4:7">principium sapientiae posside sapientiam et in omni possessione tua adquire prudentiam</verse>
    <verse label="Prov 4:8">arripe illam et exaltabit te glorificaberis ab ea cum eam fueris amplexatus</verse>
    <verse label="Prov 4:9">dabit capiti tuo augmenta gratiarum et corona inclita proteget te</verse>
    <verse label="Prov 4:10">audi fili mi et suscipe verba mea ut multiplicentur tibi anni vitae</verse>
    <verse label="Prov 4:11">viam sapientiae monstravi tibi duxi te per semitas aequitatis</verse>
    <verse label="Prov 4:12">quas cum ingressus fueris non artabuntur gressus tui et currens non habebis offendiculum</verse>
    <verse label="Prov 4:13">tene disciplinam ne dimittas eam custodi illam quia ipsa est vita tua</verse>
    <verse label="Prov 4:14">ne delecteris semitis impiorum nec tibi placeat malorum via</verse>
    <verse label="Prov 4:15">fuge ab ea ne transeas per illam declina et desere eam</verse>
    <verse label="Prov 4:16">non enim dormiunt nisi malefecerint et rapitur somnus ab eis nisi subplantaverint</verse>
    <verse label="Prov 4:17">comedunt panem impietatis et vinum iniquitatis bibunt</verse>
    <verse label="Prov 4:18">iustorum autem semita quasi lux splendens procedit et crescit usque ad perfectam diem</verse>
    <verse label="Prov 4:19">via impiorum tenebrosa nesciunt ubi corruant</verse>
    <verse label="Prov 4:20">fili mi ausculta sermones meos et ad eloquia mea inclina aurem tuam</verse>
    <verse label="Prov 4:21">ne recedant ab oculis tuis custodi ea in medio cordis tui</verse>
    <verse label="Prov 4:22">vita enim sunt invenientibus ea et universae carni sanitas</verse>
    <verse label="Prov 4:23">omni custodia serva cor tuum quia ex ipso vita procedit</verse>
    <verse label="Prov 4:24">remove a te os pravum et detrahentia labia sint procul a te</verse>
    <verse label="Prov 4:25">oculi tui recta videant et palpebrae tuae praecedant gressus tuos</verse>
    <verse label="Prov 4:26">dirige semitam pedibus tuis et omnes viae tuae stabilientur</verse>
    <verse label="Prov 4:27">ne declines ad dexteram et ad sinistram averte pedem tuum a malo</verse>
    <verse label="Prov 5:1">fili mi adtende sapientiam meam et prudentiae meae inclina aurem tuam</verse>
    <verse label="Prov 5:2">ut custodias cogitationes et disciplinam labia tua conservent</verse>
    <verse label="Prov 5:3">favus enim stillans labia meretricis et nitidius oleo guttur eius</verse>
    <verse label="Prov 5:4">novissima autem illius amara quasi absinthium et acuta quasi gladius biceps</verse>
    <verse label="Prov 5:5">pedes eius descendunt in mortem et ad inferos gressus illius penetrant</verse>
    <verse label="Prov 5:6">per semitam vitae non ambulat vagi sunt gressus eius et investigabiles</verse>
    <verse label="Prov 5:7">nunc ergo fili audi me et ne recedas a verbis oris mei</verse>
    <verse label="Prov 5:8">longe fac ab ea viam tuam et ne adpropinques foribus domus eius</verse>
    <verse label="Prov 5:9">ne des alienis honorem tuum et annos tuos crudeli</verse>
    <verse label="Prov 5:10">ne forte impleantur extranei viribus tuis et labores tui sint in domo aliena</verse>
    <verse label="Prov 5:11">et gemas in novissimis quando consumpseris carnes et corpus tuum et dicas</verse>
    <verse label="Prov 5:12">cur detestatus sum disciplinam et increpationibus non adquievit cor meum</verse>
    <verse label="Prov 5:13">nec audivi vocem docentium me et magistris non inclinavi aurem meam</verse>
    <verse label="Prov 5:14">paene fui in omni malo in medio ecclesiae et synagogae</verse>
    <verse label="Prov 5:15">bibe aquam de cisterna tua et fluenta putei tui</verse>
    <verse label="Prov 5:16">deriventur fontes tui foras et in plateis aquas tuas divide</verse>
    <verse label="Prov 5:17">habeto eas solus nec sint alieni participes tui</verse>
    <verse label="Prov 5:18">sit vena tua benedicta et laetare cum muliere adulescentiae tuae</verse>
    <verse label="Prov 5:19">cerva carissima et gratissimus hinulus ubera eius inebrient te omni tempore in amore illius delectare iugiter</verse>
    <verse label="Prov 5:20">quare seduceris fili mi ab aliena et foveris sinu alterius</verse>
    <verse label="Prov 5:21">respicit Dominus vias hominis et omnes gressus illius considerat</verse>
    <verse label="Prov 5:22">iniquitates suae capiunt impium et funibus peccatorum suorum constringitur</verse>
    <verse label="Prov 5:23">ipse morietur quia non habuit disciplinam et multitudine stultitiae suae decipietur</verse>
    <verse label="Prov 6:1">fili mi si spoponderis pro amico tuo defixisti apud extraneum manum tuam</verse>
    <verse label="Prov 6:2">inlaqueatus es verbis oris tui et captus propriis sermonibus</verse>
    <verse label="Prov 6:3">fac ergo quod dico fili mi et temet ipsum libera quia incidisti in manu proximi tui discurre festina suscita amicum tuum</verse>
    <verse label="Prov 6:4">ne dederis somnum oculis tuis nec dormitent palpebrae tuae</verse>
    <verse label="Prov 6:5">eruere quasi dammula de manu et quasi avis de insidiis aucupis</verse>
    <verse label="Prov 6:6">vade ad formicam o piger et considera vias eius et disce sapientiam</verse>
    <verse label="Prov 6:7">quae cum non habeat ducem nec praeceptorem nec principem</verse>
    <verse label="Prov 6:8">parat aestate cibum sibi et congregat in messe quod comedat</verse>
    <verse label="Prov 6:9">usquequo piger dormis quando consurges ex somno tuo</verse>
    <verse label="Prov 6:10">paululum dormies paululum dormitabis paululum conseres manus ut dormias</verse>
    <verse label="Prov 6:11">et veniet tibi quasi viator egestas et pauperies quasi vir armatus</verse>
    <verse label="Prov 6:12">homo apostata vir inutilis graditur ore perverso</verse>
    <verse label="Prov 6:13">annuit oculis terit pede digito loquitur</verse>
    <verse label="Prov 6:14">pravo corde machinatur malum et in omni tempore iurgia seminat</verse>
    <verse label="Prov 6:15">huic extemplo veniet perditio sua et subito conteretur nec habebit ultra medicinam</verse>
    <verse label="Prov 6:16">sex sunt quae odit Dominus et septimum detestatur anima eius</verse>
    <verse label="Prov 6:17">oculos sublimes linguam mendacem manus effundentes innoxium sanguinem</verse>
    <verse label="Prov 6:18">cor machinans cogitationes pessimas pedes veloces ad currendum in malum</verse>
    <verse label="Prov 6:19">proferentem mendacia testem fallacem et eum qui seminat inter fratres discordias</verse>
    <verse label="Prov 6:20">conserva fili mi praecepta patris tui et ne dimittas legem matris tuae</verse>
    <verse label="Prov 6:21">liga ea in corde tuo iugiter et circumda gutturi tuo</verse>
    <verse label="Prov 6:22">cum ambulaveris gradiantur tecum cum dormieris custodiant te et evigilans loquere cum eis</verse>
    <verse label="Prov 6:23">quia mandatum lucerna est et lex lux et via vitae increpatio disciplinae</verse>
    <verse label="Prov 6:24">ut custodiant te a muliere mala et a blanda lingua extraneae</verse>
    <verse label="Prov 6:25">non concupiscat pulchritudinem eius cor tuum nec capiaris nutibus illius</verse>
    <verse label="Prov 6:26">pretium enim scorti vix unius est panis mulier autem viri pretiosam animam capit</verse>
    <verse label="Prov 6:27">numquid abscondere potest homo ignem in sinu suo ut vestimenta illius non ardeant</verse>
    <verse label="Prov 6:28">aut ambulare super prunas et non conburentur plantae eius</verse>
    <verse label="Prov 6:29">sic qui ingreditur ad mulierem proximi sui non erit mundus cum tetigerit eam</verse>
    <verse label="Prov 6:30">non grandis est culpae cum quis furatus fuerit furatur enim ut esurientem impleat animam</verse>
    <verse label="Prov 6:31">deprehensus quoque reddet septuplum et omnem substantiam domus suae tradet</verse>
    <verse label="Prov 6:32">qui autem adulter est propter cordis inopiam perdet animam suam</verse>
    <verse label="Prov 6:33">turpitudinem et ignominiam congregat sibi et obprobrium illius non delebitur</verse>
    <verse label="Prov 6:34">quia zelus et furor viri non parcet in die vindictae</verse>
    <verse label="Prov 6:35">nec adquiescet cuiusquam precibus nec suscipiet pro redemptione dona plurima</verse>
    <verse label="Prov 7:1">fili mi custodi sermones meos et praecepta mea reconde tibi</verse>
    <verse label="Prov 7:2">serva mandata mea et vives et legem meam quasi pupillam oculi tui</verse>
    <verse label="Prov 7:3">liga eam in digitis tuis scribe illam in tabulis cordis tui</verse>
    <verse label="Prov 7:4">dic sapientiae soror mea es et prudentiam voca amicam tuam</verse>
    <verse label="Prov 7:5">ut custodiat te a muliere extranea et ab aliena quae verba sua dulcia facit</verse>
    <verse label="Prov 7:6">de fenestra enim domus meae per cancellos prospexi</verse>
    <verse label="Prov 7:7">et video parvulos considero vecordem iuvenem</verse>
    <verse label="Prov 7:8">qui transit in platea iuxta angulum et propter viam domus illius graditur</verse>
    <verse label="Prov 7:9">in obscuro advesperascente die in noctis tenebris et caligine</verse>
    <verse label="Prov 7:10">et ecce mulier occurrit illi ornatu meretricio praeparata ad capiendas animas garrula et vaga</verse>
    <verse label="Prov 7:11">quietis inpatiens nec valens in domo consistere pedibus suis</verse>
    <verse label="Prov 7:12">nunc foris nunc in plateis nunc iuxta angulos insidians</verse>
    <verse label="Prov 7:13">adprehensumque deosculatur iuvenem et procaci vultu blanditur dicens</verse>
    <verse label="Prov 7:14">victimas pro salute debui hodie reddidi vota mea</verse>
    <verse label="Prov 7:15">idcirco egressa sum in occursum tuum desiderans te videre et repperi</verse>
    <verse label="Prov 7:16">intexui funibus lectum meum stravi tapetibus pictis ex Aegypto</verse>
    <verse label="Prov 7:17">aspersi cubile meum murra et aloe et cinnamomo</verse>
    <verse label="Prov 7:18">veni inebriemur uberibus donec inlucescat dies et fruamur cupitis amplexibus</verse>
    <verse label="Prov 7:19">non est enim vir in domo sua abiit via longissima</verse>
    <verse label="Prov 7:20">sacculum pecuniae secum tulit in die plenae lunae reversurus est domum suam</verse>
    <verse label="Prov 7:21">inretivit eum multis sermonibus et blanditiis labiorum protraxit illum</verse>
    <verse label="Prov 7:22">statim eam sequitur quasi bos ductus ad victimam et quasi agnus lasciviens et ignorans quod ad vincula stultus trahatur</verse>
    <verse label="Prov 7:23">donec transfigat sagitta iecur eius velut si avis festinet ad laqueum et nescit quia de periculo animae illius agitur</verse>
    <verse label="Prov 7:24">nunc ergo fili audi me et adtende verba oris mei</verse>
    <verse label="Prov 7:25">ne abstrahatur in viis illius mens tua neque decipiaris semitis eius</verse>
    <verse label="Prov 7:26">multos enim vulneratos deiecit et fortissimi quique interfecti sunt ab ea</verse>
    <verse label="Prov 7:27">viae inferi domus eius penetrantes interiora mortis</verse>
    <verse label="Prov 8:1">numquid non sapientia clamitat et prudentia dat vocem suam</verse>
    <verse label="Prov 8:2">in summis excelsisque verticibus super viam in mediis semitis stans</verse>
    <verse label="Prov 8:3">iuxta portas civitatis in ipsis foribus loquitur dicens</verse>
    <verse label="Prov 8:4">o viri ad vos clamito et vox mea ad filios hominum</verse>
    <verse label="Prov 8:5">intellegite parvuli astutiam et insipientes animadvertite</verse>
    <verse label="Prov 8:6">audite quoniam de rebus magnis locutura sum et aperientur labia mea ut recta praedicent</verse>
    <verse label="Prov 8:7">veritatem meditabitur guttur meum et labia mea detestabuntur impium</verse>
    <verse label="Prov 8:8">iusti sunt omnes sermones mei non est in eis pravum quid neque perversum</verse>
    <verse label="Prov 8:9">recti sunt intellegentibus et aequi invenientibus scientiam</verse>
    <verse label="Prov 8:10">accipite disciplinam meam et non pecuniam doctrinam magis quam aurum eligite</verse>
    <verse label="Prov 8:11">melior est enim sapientia cunctis pretiosissimis et omne desiderabile ei non potest conparari</verse>
    <verse label="Prov 8:12">ego sapientia habito in consilio et eruditis intersum cogitationibus</verse>
    <verse label="Prov 8:13">timor Domini odit malum arrogantiam et superbiam et viam pravam et os bilingue detestor</verse>
    <verse label="Prov 8:14">meum est consilium et aequitas mea prudentia mea est fortitudo</verse>
    <verse label="Prov 8:15">per me reges regnant et legum conditores iusta decernunt</verse>
    <verse label="Prov 8:16">per me principes imperant et potentes decernunt iustitiam</verse>
    <verse label="Prov 8:17">ego diligentes me diligo et qui mane vigilant ad me invenient me</verse>
    <verse label="Prov 8:18">mecum sunt divitiae et gloria opes superbae et iustitia</verse>
    <verse label="Prov 8:19">melior est fructus meus auro et pretioso lapide et genimina mea argento electo</verse>
    <verse label="Prov 8:20">in viis iustitiae ambulo in medio semitarum iudicii</verse>
    <verse label="Prov 8:21">ut ditem diligentes me et thesauros eorum repleam</verse>
    <verse label="Prov 8:22">Dominus possedit me initium viarum suarum antequam quicquam faceret a principio</verse>
    <verse label="Prov 8:23">ab aeterno ordita sum et ex antiquis antequam terra fieret</verse>
    <verse label="Prov 8:24">necdum erant abyssi et ego iam concepta eram necdum fontes aquarum eruperant</verse>
    <verse label="Prov 8:25">necdum montes gravi mole constiterant ante colles ego parturiebar</verse>
    <verse label="Prov 8:26">adhuc terram non fecerat et flumina et cardines orbis terrae</verse>
    <verse label="Prov 8:27">quando praeparabat caelos aderam quando certa lege et gyro vallabat abyssos</verse>
    <verse label="Prov 8:28">quando aethera firmabat sursum et librabat fontes aquarum</verse>
    <verse label="Prov 8:29">quando circumdabat mari terminum suum et legem ponebat aquis ne transirent fines suos quando adpendebat fundamenta terrae</verse>
    <verse label="Prov 8:30">cum eo eram cuncta conponens et delectabar per singulos dies ludens coram eo omni tempore</verse>
    <verse label="Prov 8:31">ludens in orbe terrarum et deliciae meae esse cum filiis hominum</verse>
    <verse label="Prov 8:32">nunc ergo filii audite me beati qui custodiunt vias meas</verse>
    <verse label="Prov 8:33">audite disciplinam et estote sapientes et nolite abicere eam</verse>
    <verse label="Prov 8:34">beatus homo qui audit me qui vigilat ad fores meas cotidie et observat ad postes ostii mei</verse>
    <verse label="Prov 8:35">qui me invenerit inveniet vitam et hauriet salutem a Domino</verse>
    <verse label="Prov 8:36">qui autem in me peccaverit laedet animam suam omnes qui me oderunt diligunt mortem</verse>
    <verse label="Prov 9:1">sapientia aedificavit sibi domum excidit columnas septem</verse>
    <verse label="Prov 9:2">immolavit victimas suas miscuit vinum et proposuit mensam suam</verse>
    <verse label="Prov 9:3">misit ancillas suas ut vocarent ad arcem et ad moenia civitatis</verse>
    <verse label="Prov 9:4">si quis est parvulus veniat ad me et insipientibus locuta est</verse>
    <verse label="Prov 9:5">venite comedite panem meum et bibite vinum quod miscui vobis</verse>
    <verse label="Prov 9:6">relinquite infantiam et vivite et ambulate per vias prudentiae</verse>
    <verse label="Prov 9:7">qui erudit derisorem ipse sibi facit iniuriam et qui arguit impium generat maculam sibi</verse>
    <verse label="Prov 9:8">noli arguere derisorem ne oderit te argue sapientem et diliget te</verse>
    <verse label="Prov 9:9">da sapienti et addetur ei sapientia doce iustum et festinabit accipere</verse>
    <verse label="Prov 9:10">principium sapientiae timor Domini et scientia sanctorum prudentia</verse>
    <verse label="Prov 9:11">per me enim multiplicabuntur dies tui et addentur tibi anni vitae</verse>
    <verse label="Prov 9:12">si sapiens fueris tibimet ipsi eris si inlusor solus portabis malum</verse>
    <verse label="Prov 9:13">mulier stulta et clamosa plenaque inlecebris et nihil omnino sciens</verse>
    <verse label="Prov 9:14">sedit in foribus domus suae super sellam in excelso urbis loco</verse>
    <verse label="Prov 9:15">ut vocaret transeuntes viam et pergentes itinere suo</verse>
    <verse label="Prov 9:16">quis est parvulus declinet ad me et vecordi locuta est</verse>
    <verse label="Prov 9:17">aquae furtivae dulciores sunt et panis absconditus suavior</verse>
    <verse label="Prov 9:18">et ignoravit quod gigantes ibi sint et in profundis inferni convivae eius</verse>
    <verse label="Prov 10:1">parabolae Salomonis filius sapiens laetificat patrem filius vero stultus maestitia est matris suae</verse>
    <verse label="Prov 10:2">non proderunt thesauri impietatis iustitia vero liberabit a morte</verse>
    <verse label="Prov 10:3">non adfliget Dominus fame animam iusti et insidias impiorum subvertet</verse>
    <verse label="Prov 10:4">egestatem operata est manus remissa manus autem fortium divitias parat</verse>
    <verse label="Prov 10:5">qui congregat in messe filius sapiens est qui autem stertit aestate filius confusionis</verse>
    <verse label="Prov 10:6">benedictio super caput iusti os autem impiorum operit iniquitatem</verse>
    <verse label="Prov 10:7">memoria iusti cum laudibus et nomen impiorum putrescet</verse>
    <verse label="Prov 10:8">sapiens corde praecepta suscipiet stultus caeditur labiis</verse>
    <verse label="Prov 10:9">qui ambulat simpliciter ambulat confidenter qui autem depravat vias suas manifestus erit</verse>
    <verse label="Prov 10:10">qui annuit oculo dabit dolorem stultus labiis verberabitur</verse>
    <verse label="Prov 10:11">vena vitae os iusti et os impiorum operiet iniquitatem</verse>
    <verse label="Prov 10:12">odium suscitat rixas et universa delicta operit caritas</verse>
    <verse label="Prov 10:13">in labiis sapientis invenietur sapientia et virga in dorso eius qui indiget corde</verse>
    <verse label="Prov 10:14">sapientes abscondunt scientiam os autem stulti confusioni proximum est</verse>
    <verse label="Prov 10:15">substantia divitis urbs fortitudinis eius pavor pauperum egestas eorum</verse>
    <verse label="Prov 10:16">opus iusti ad vitam fructus impii ad peccatum</verse>
    <verse label="Prov 10:17">via vitae custodienti disciplinam qui autem increpationes relinquit errat</verse>
    <verse label="Prov 10:18">abscondunt odium labia mendacia qui profert contumeliam insipiens est</verse>
    <verse label="Prov 10:19">in multiloquio peccatum non deerit qui autem moderatur labia sua prudentissimus est</verse>
    <verse label="Prov 10:20">argentum electum lingua iusti cor impiorum pro nihilo</verse>
    <verse label="Prov 10:21">labia iusti erudiunt plurimos qui autem indocti sunt in cordis egestate morientur</verse>
    <verse label="Prov 10:22">benedictio Domini divites facit nec sociabitur ei adflictio</verse>
    <verse label="Prov 10:23">quasi per risum stultus operatur scelus sapientia autem est viro prudentia</verse>
    <verse label="Prov 10:24">quod timet impius veniet super eum desiderium suum iustis dabitur</verse>
    <verse label="Prov 10:25">quasi tempestas transiens non erit impius iustus autem quasi fundamentum sempiternum</verse>
    <verse label="Prov 10:26">sicut acetum dentibus et fumus oculis sic piger his qui miserunt eum</verse>
    <verse label="Prov 10:27">timor Domini adponet dies et anni impiorum breviabuntur</verse>
    <verse label="Prov 10:28">expectatio iustorum laetitia spes autem impiorum peribit</verse>
    <verse label="Prov 10:29">fortitudo simplicis via Domini et pavor his qui operantur malum</verse>
    <verse label="Prov 10:30">iustus in aeternum non commovebitur impii autem non habitabunt in terram</verse>
    <verse label="Prov 10:31">os iusti parturiet sapientiam lingua pravorum peribit</verse>
    <verse label="Prov 10:32">labia iusti considerant placita et os impiorum perversa</verse>
    <verse label="Prov 11:1">statera dolosa abominatio apud Dominum et pondus aequum voluntas eius</verse>
    <verse label="Prov 11:2">ubi fuerit superbia ibi erit et contumelia ubi autem humilitas ibi et sapientia</verse>
    <verse label="Prov 11:3">simplicitas iustorum diriget eos et subplantatio perversorum vastabit illos</verse>
    <verse label="Prov 11:4">non proderunt divitiae in die ultionis iustitia autem liberabit a morte</verse>
    <verse label="Prov 11:5">iustitia simplicis diriget viam eius et in impietate sua corruet impius</verse>
    <verse label="Prov 11:6">iustitia rectorum liberabit eos et in insidiis suis capientur iniqui</verse>
    <verse label="Prov 11:7">mortuo homine impio nulla erit ultra spes et expectatio sollicitorum peribit</verse>
    <verse label="Prov 11:8">iustus de angustia liberatus est et tradetur impius pro eo</verse>
    <verse label="Prov 11:9">simulator ore decipit amicum suum iusti autem liberabuntur scientia</verse>
    <verse label="Prov 11:10">in bonis iustorum exultabit civitas et in perditione impiorum erit laudatio</verse>
    <verse label="Prov 11:11">benedictione iustorum exaltabitur civitas et ore impiorum subvertetur</verse>
    <verse label="Prov 11:12">qui despicit amicum suum indigens corde est vir autem prudens tacebit</verse>
    <verse label="Prov 11:13">qui ambulat fraudulenter revelat arcana qui autem fidelis est animi celat commissum</verse>
    <verse label="Prov 11:14">ubi non est gubernator populus corruet salus autem ubi multa consilia</verse>
    <verse label="Prov 11:15">adfligetur malo qui fidem facit pro extraneo qui autem cavet laqueos securus erit</verse>
    <verse label="Prov 11:16">mulier gratiosa inveniet gloriam et robusti habebunt divitias</verse>
    <verse label="Prov 11:17">benefacit animae suae vir misericors qui autem crudelis est et propinquos abicit</verse>
    <verse label="Prov 11:18">impius facit opus instabile seminanti autem iustitiam merces fidelis</verse>
    <verse label="Prov 11:19">clementia praeparat vitam et sectatio malorum mortem</verse>
    <verse label="Prov 11:20">abominabile Domino pravum cor et voluntas eius in his qui simpliciter ambulant</verse>
    <verse label="Prov 11:21">manus in manu non erit innocens malus semen autem iustorum salvabitur</verse>
    <verse label="Prov 11:22">circulus aureus in naribus suis mulier pulchra et fatua</verse>
    <verse label="Prov 11:23">desiderium iustorum omne bonum est praestolatio impiorum furor</verse>
    <verse label="Prov 11:24">alii dividunt propria et ditiores fiunt alii rapiunt non sua et semper in egestate sunt</verse>
    <verse label="Prov 11:25">anima quae benedicit inpinguabitur et qui inebriat ipse quoque inebriabitur</verse>
    <verse label="Prov 11:26">qui abscondit frumenta maledicetur in populis benedictio autem super caput vendentium</verse>
    <verse label="Prov 11:27">bene consurgit diluculo qui quaerit bona qui autem investigator malorum est opprimetur ab eis</verse>
    <verse label="Prov 11:28">qui confidet in divitiis suis corruet iusti autem quasi virens folium germinabunt</verse>
    <verse label="Prov 11:29">qui conturbat domum suam possidebit ventos et qui stultus est serviet sapienti</verse>
    <verse label="Prov 11:30">fructus iusti lignum vitae et qui suscipit animas sapiens est</verse>
    <verse label="Prov 11:31">si iustus in terra recipit quanto magis impius et peccator</verse>
    <verse label="Prov 12:1">qui diligit disciplinam diligit scientiam qui autem odit increpationes insipiens est</verse>
    <verse label="Prov 12:2">qui bonus est hauriet a Domino gratiam qui autem confidit cogitationibus suis impie agit</verse>
    <verse label="Prov 12:3">non roborabitur homo ex impietate et radix iustorum non commovebitur</verse>
    <verse label="Prov 12:4">mulier diligens corona viro suo et putredo in ossibus eius quae confusione res dignas gerit</verse>
    <verse label="Prov 12:5">cogitationes iustorum iudicia et consilia impiorum fraudulentia</verse>
    <verse label="Prov 12:6">verba impiorum insidiantur sanguini os iustorum liberabit eos</verse>
    <verse label="Prov 12:7">verte impios et non erunt domus autem iustorum permanebit</verse>
    <verse label="Prov 12:8">doctrina sua noscetur vir qui autem vanus et excors est patebit contemptui</verse>
    <verse label="Prov 12:9">melior est pauper et sufficiens sibi quam gloriosus et indigens pane</verse>
    <verse label="Prov 12:10">novit iustus animas iumentorum suorum viscera autem impiorum crudelia</verse>
    <verse label="Prov 12:11">qui operatur terram suam saturabitur panibus qui autem sectatur otium stultissimus est</verse>
    <verse label="Prov 12:12">desiderium impii munimentum est pessimorum radix autem iustorum proficiet</verse>
    <verse label="Prov 12:13">propter peccata labiorum ruina proximat malo effugiet autem iustus de angustia</verse>
    <verse label="Prov 12:14">de fructu oris sui unusquisque replebitur bonis et iuxta opera manuum suarum retribuetur ei</verse>
    <verse label="Prov 12:15">via stulti recta in oculis eius qui autem sapiens est audit consilia</verse>
    <verse label="Prov 12:16">fatuus statim indicat iram suam qui autem dissimulat iniuriam callidus est</verse>
    <verse label="Prov 12:17">qui quod novit loquitur index iustitiae est qui autem mentitur testis est fraudulentus</verse>
    <verse label="Prov 12:18">est qui promittit et quasi gladio pungitur conscientiae lingua autem sapientium sanitas est</verse>
    <verse label="Prov 12:19">labium veritatis firmum erit in perpetuum qui autem testis est repentinus concinnat linguam mendacii</verse>
    <verse label="Prov 12:20">dolus in corde cogitantium mala qui autem ineunt pacis consilia sequitur eos gaudium</verse>
    <verse label="Prov 12:21">non contristabit iustum quicquid ei acciderit impii autem replebuntur malo</verse>
    <verse label="Prov 12:22">abominatio Domino labia mendacia qui autem fideliter agunt placent ei</verse>
    <verse label="Prov 12:23">homo versutus celat scientiam et cor insipientium provocabit stultitiam</verse>
    <verse label="Prov 12:24">manus fortium dominabitur quae autem remissa est tributis serviet</verse>
    <verse label="Prov 12:25">maeror in corde viri humiliabit illud et sermone bono laetificabitur</verse>
    <verse label="Prov 12:26">qui neglegit damnum propter amicum iustus est iter autem impiorum decipiet eos</verse>
    <verse label="Prov 12:27">non inveniet fraudulentus lucrum et substantia hominis erit auri pretium</verse>
    <verse label="Prov 12:28">in semita iustitiae vita iter autem devium ducit ad mortem</verse>
    <verse label="Prov 13:1">filius sapiens doctrina patris qui autem inlusor est non audit cum arguitur</verse>
    <verse label="Prov 13:2">de fructu oris homo saturabitur bonis anima autem praevaricatorum iniqua</verse>
    <verse label="Prov 13:3">qui custodit os suum custodit animam suam qui autem inconsideratus est ad loquendum sentiet mala</verse>
    <verse label="Prov 13:4">vult et non vult piger anima autem operantium inpinguabitur</verse>
    <verse label="Prov 13:5">verbum mendax iustus detestabitur impius confundit et confundetur</verse>
    <verse label="Prov 13:6">iustitia custodit innocentis viam impietas vero peccato subplantat</verse>
    <verse label="Prov 13:7">est quasi dives cum nihil habeat et est quasi pauper cum in multis divitiis sit</verse>
    <verse label="Prov 13:8">redemptio animae viri divitiae suae qui autem pauper est increpationem non sustinet</verse>
    <verse label="Prov 13:9">lux iustorum laetificat lucerna autem impiorum extinguetur</verse>
    <verse label="Prov 13:10">inter superbos semper iurgia sunt qui autem agunt cuncta consilio reguntur sapientia</verse>
    <verse label="Prov 13:11">substantia festinata minuetur quae autem paulatim colligitur manu multiplicabitur</verse>
    <verse label="Prov 13:12">spes quae differtur adfligit animam lignum vitae desiderium veniens</verse>
    <verse label="Prov 13:13">qui detrahit alicui rei ipse se in futurum obligat qui autem timet praeceptum in pace versabitur</verse>
    <verse label="Prov 13:14">lex sapientis fons vitae ut declinet a ruina mortis</verse>
    <verse label="Prov 13:15">doctrina bona dabit gratiam in itinere contemptorum vorago</verse>
    <verse label="Prov 13:16">astutus omnia agit cum consilio qui autem fatuus est aperit stultitiam</verse>
    <verse label="Prov 13:17">nuntius impii cadet in malum legatus fidelis sanitas</verse>
    <verse label="Prov 13:18">egestas et ignominia ei qui deserit disciplinam qui autem adquiescit arguenti glorificabitur</verse>
    <verse label="Prov 13:19">desiderium si conpleatur delectat animam detestantur stulti eos qui fugiunt mala</verse>
    <verse label="Prov 13:20">qui cum sapientibus graditur sapiens erit amicus stultorum efficietur similis</verse>
    <verse label="Prov 13:21">peccatores persequetur malum et iustis retribuentur bona</verse>
    <verse label="Prov 13:22">bonus relinquet heredes filios et nepotes et custoditur iusto substantia peccatoris</verse>
    <verse label="Prov 13:23">multi cibi in novalibus patrum et alii congregantur absque iudicio</verse>
    <verse label="Prov 13:24">qui parcit virgae suae odit filium suum qui autem diligit illum instanter erudit</verse>
    <verse label="Prov 13:25">iustus comedit et replet animam suam venter autem impiorum insaturabilis</verse>
    <verse label="Prov 14:1">sapiens mulier aedificavit domum suam insipiens instructam quoque destruet manibus</verse>
    <verse label="Prov 14:2">ambulans recto itinere et timens Deum despicitur ab eo qui infami graditur via</verse>
    <verse label="Prov 14:3">in ore stulti virga superbiae labia sapientium custodiunt eos</verse>
    <verse label="Prov 14:4">ubi non sunt boves praesepe vacuum est ubi autem plurimae segetes ibi manifesta fortitudo bovis</verse>
    <verse label="Prov 14:5">testis fidelis non mentietur profert mendacium testis dolosus</verse>
    <verse label="Prov 14:6">quaerit derisor sapientiam et non inveniet doctrina prudentium facilis</verse>
    <verse label="Prov 14:7">vade contra virum stultum et nescito labia prudentiae</verse>
    <verse label="Prov 14:8">sapientia callidi est intellegere viam suam et inprudentia stultorum errans</verse>
    <verse label="Prov 14:9">stultis inludet peccatum inter iustos morabitur gratia</verse>
    <verse label="Prov 14:10">cor quod novit amaritudinem animae suae in gaudio eius non miscebitur extraneus</verse>
    <verse label="Prov 14:11">domus impiorum delebitur tabernacula iustorum germinabunt</verse>
    <verse label="Prov 14:12">est via quae videtur homini iusta novissima autem eius deducunt ad mortem</verse>
    <verse label="Prov 14:13">risus dolore miscebitur et extrema gaudii luctus occupat</verse>
    <verse label="Prov 14:14">viis suis replebitur stultus et super eum erit vir bonus</verse>
    <verse label="Prov 14:15">innocens credit omni verbo astutus considerat gressus suos</verse>
    <verse label="Prov 14:16">sapiens timet et declinat malum stultus transilit et confidit</verse>
    <verse label="Prov 14:17">inpatiens operabitur stultitiam et vir versutus odiosus est</verse>
    <verse label="Prov 14:18">possidebunt parvuli stultitiam et astuti expectabunt scientiam</verse>
    <verse label="Prov 14:19">iacebunt mali ante bonos et impii ante portas iustorum</verse>
    <verse label="Prov 14:20">etiam proximo suo pauper odiosus erit amici vero divitum multi</verse>
    <verse label="Prov 14:21">qui despicit proximum suum peccat qui autem miseretur pauperi beatus erit</verse>
    <verse label="Prov 14:22">errant qui operantur malum misericordia et veritas praeparant bona</verse>
    <verse label="Prov 14:23">in omni opere erit abundantia ubi autem verba sunt plurima frequenter egestas</verse>
    <verse label="Prov 14:24">corona sapientium divitiae eorum fatuitas stultorum inprudentia</verse>
    <verse label="Prov 14:25">liberat animas testis fidelis et profert mendacia versipellis</verse>
    <verse label="Prov 14:26">in timore Domini fiducia fortitudinis et filiis eius erit spes</verse>
    <verse label="Prov 14:27">timor Domini fons vitae ut declinet a ruina mortis</verse>
    <verse label="Prov 14:28">in multitudine populi dignitas regis et in paucitate plebis ignominia principis</verse>
    <verse label="Prov 14:29">qui patiens est multa gubernatur prudentia qui autem inpatiens exaltat stultitiam suam</verse>
    <verse label="Prov 14:30">vita carnium sanitas cordis putredo ossuum invidia</verse>
    <verse label="Prov 14:31">qui calumniatur egentem exprobrat factori eius honorat autem eum qui miseretur pauperis</verse>
    <verse label="Prov 14:32">in malitia sua expelletur impius sperat autem iustus in morte sua</verse>
    <verse label="Prov 14:33">in corde prudentis requiescit sapientia et indoctos quoque erudiet</verse>
    <verse label="Prov 14:34">iustitia elevat gentem miseros facit populos peccatum</verse>
    <verse label="Prov 14:35">acceptus est regi minister intellegens iracundiam eius inutilis sustinebit</verse>
    <verse label="Prov 15:1">responsio mollis frangit iram sermo durus suscitat furorem</verse>
    <verse label="Prov 15:2">lingua sapientium ornat scientiam os fatuorum ebullit stultitiam</verse>
    <verse label="Prov 15:3">in omni loco oculi Domini contemplantur malos et bonos</verse>
    <verse label="Prov 15:4">lingua placabilis lignum vitae quae inmoderata est conteret spiritum</verse>
    <verse label="Prov 15:5">stultus inridet disciplinam patris sui qui autem custodit increpationes astutior fiet</verse>
    <verse label="Prov 15:6">domus iusti plurima fortitudo et in fructibus impii conturbatur</verse>
    <verse label="Prov 15:7">labia sapientium disseminabunt scientiam cor stultorum dissimile erit</verse>
    <verse label="Prov 15:8">victimae impiorum abominabiles Domino vota iustorum placabilia</verse>
    <verse label="Prov 15:9">abominatio est Domino via impii qui sequitur iustitiam diligetur ab eo</verse>
    <verse label="Prov 15:10">doctrina mala deserenti viam qui increpationes odit morietur</verse>
    <verse label="Prov 15:11">infernus et perditio coram Domino quanto magis corda filiorum hominum</verse>
    <verse label="Prov 15:12">non amat pestilens eum qui se corripit nec ad sapientes graditur</verse>
    <verse label="Prov 15:13">cor gaudens exhilarat faciem in maerore animi deicitur spiritus</verse>
    <verse label="Prov 15:14">cor sapientis quaerit doctrinam et os stultorum pascetur inperitia</verse>
    <verse label="Prov 15:15">omnes dies pauperis mali secura mens quasi iuge convivium</verse>
    <verse label="Prov 15:16">melius est parum cum timore Domini quam thesauri magni et insatiabiles</verse>
    <verse label="Prov 15:17">melius est vocare ad holera cum caritate quam ad vitulum saginatum cum odio</verse>
    <verse label="Prov 15:18">vir iracundus provocat rixas qui patiens est mitigat suscitatas</verse>
    <verse label="Prov 15:19">iter pigrorum quasi sepes spinarum via iustorum absque offendiculo</verse>
    <verse label="Prov 15:20">filius sapiens laetificat patrem et stultus homo despicit matrem suam</verse>
    <verse label="Prov 15:21">stultitia gaudium stulto et vir prudens dirigit gressus</verse>
    <verse label="Prov 15:22">dissipantur cogitationes ubi non est consilium ubi vero plures sunt consiliarii confirmantur</verse>
    <verse label="Prov 15:23">laetatur homo in sententia oris sui et sermo oportunus est optimus</verse>
    <verse label="Prov 15:24">semita vitae super eruditum ut declinet de inferno novissimo</verse>
    <verse label="Prov 15:25">domum superborum demolietur Dominus et firmos facit terminos viduae</verse>
    <verse label="Prov 15:26">abominatio Domini cogitationes malae et purus sermo pulcherrimus</verse>
    <verse label="Prov 15:27">conturbat domum suam qui sectatur avaritiam qui autem odit munera vivet</verse>
    <verse label="Prov 15:28">mens iusti meditatur oboedientiam os impiorum redundat malis</verse>
    <verse label="Prov 15:29">longe est Dominus ab impiis et orationes iustorum exaudiet</verse>
    <verse label="Prov 15:30">lux oculorum laetificat animam fama bona inpinguat ossa</verse>
    <verse label="Prov 15:31">auris quae audit increpationes vitae in medio sapientium commorabitur</verse>
    <verse label="Prov 15:32">qui abicit disciplinam despicit animam suam qui adquiescit increpationibus possessor est cordis</verse>
    <verse label="Prov 15:33">timor Domini disciplina sapientiae et gloriam praecedit humilitas</verse>
    <verse label="Prov 16:1">hominis est animum praeparare et Dei gubernare linguam</verse>
    <verse label="Prov 16:2">omnes viae hominum patent oculis eius spirituum ponderator est Dominus</verse>
    <verse label="Prov 16:3">revela Domino opera tua et dirigentur cogitationes tuae</verse>
    <verse label="Prov 16:4">universa propter semet ipsum operatus est Dominus impium quoque ad diem malum</verse>
    <verse label="Prov 16:5">abominatio Domini omnis arrogans etiam si manus ad manum fuerit non erit innocens</verse>
    <verse label="Prov 16:6">misericordia et veritate redimitur iniquitas et in timore Domini declinatur a malo</verse>
    <verse label="Prov 16:7">cum placuerint Domino viae hominis inimicos quoque eius convertet ad pacem</verse>
    <verse label="Prov 16:8">melius est parum cum iustitia quam multi fructus cum iniquitate</verse>
    <verse label="Prov 16:9">cor hominis disponet viam suam sed Domini est dirigere gressus eius</verse>
    <verse label="Prov 16:10">divinatio in labiis regis in iudicio non errabit os eius</verse>
    <verse label="Prov 16:11">pondus et statera iudicia Domini sunt et opera eius omnes lapides sacculi</verse>
    <verse label="Prov 16:12">abominabiles regi qui agunt impie quoniam iustitia firmatur solium</verse>
    <verse label="Prov 16:13">voluntas regum labia iusta qui recta loquitur diligetur</verse>
    <verse label="Prov 16:14">indignatio regis nuntii mortis et vir sapiens placabit eam</verse>
    <verse label="Prov 16:15">in hilaritate vultus regis vita et clementia eius quasi imber serotinus</verse>
    <verse label="Prov 16:16">posside sapientiam quia auro melior est et adquire prudentiam quia pretiosior est argento</verse>
    <verse label="Prov 16:17">semita iustorum declinat mala custos animae suae servat viam suam</verse>
    <verse label="Prov 16:18">contritionem praecedit superbia et ante ruinam exaltatur spiritus</verse>
    <verse label="Prov 16:19">melius est humiliari cum mitibus quam dividere spolia cum superbis</verse>
    <verse label="Prov 16:20">eruditus in verbo repperiet bona et qui in Domino sperat beatus est</verse>
    <verse label="Prov 16:21">qui sapiens corde est appellabitur prudens et qui dulcis eloquio maiora percipiet</verse>
    <verse label="Prov 16:22">fons vitae eruditio possidentis doctrina stultorum fatuitas</verse>
    <verse label="Prov 16:23">cor sapientis erudiet os eius et labiis illius addet gratiam</verse>
    <verse label="Prov 16:24">favus mellis verba conposita dulcedo animae et sanitas ossuum</verse>
    <verse label="Prov 16:25">est via quae videtur homini recta et novissimum eius ducit ad mortem</verse>
    <verse label="Prov 16:26">anima laborantis laborat sibi quia conpulit eum os suum</verse>
    <verse label="Prov 16:27">vir impius fodit malum et in labiis eius ignis ardescit</verse>
    <verse label="Prov 16:28">homo perversus suscitat lites et verbosus separat principes</verse>
    <verse label="Prov 16:29">vir iniquus lactat amicum suum et ducit eum per viam non bonam</verse>
    <verse label="Prov 16:30">qui adtonitis oculis cogitat prava mordens labia sua perficit malum</verse>
    <verse label="Prov 16:31">corona dignitatis senectus in viis iustitiae repperietur</verse>
    <verse label="Prov 16:32">melior est patiens viro forte et qui dominatur animo suo expugnatore urbium</verse>
    <verse label="Prov 16:33">sortes mittuntur in sinu sed a Domino temperantur</verse>
    <verse label="Prov 17:1">melior est buccella sicca cum gaudio quam domus plena victimis cum iurgio</verse>
    <verse label="Prov 17:2">servus sapiens dominabitur filiis stultis et inter fratres hereditatem dividet</verse>
    <verse label="Prov 17:3">sicut igne probatur argentum et aurum camino ita corda probat Dominus</verse>
    <verse label="Prov 17:4">malus oboedit linguae iniquae et fallax obtemperat labiis mendacibus</verse>
    <verse label="Prov 17:5">qui despicit pauperem exprobrat factori eius et qui in ruina laetatur alterius non erit inpunitus</verse>
    <verse label="Prov 17:6">corona senum filii filiorum et gloria filiorum patres sui</verse>
    <verse label="Prov 17:7">non decent stultum verba conposita nec principem labium mentiens</verse>
    <verse label="Prov 17:8">gemma gratissima expectatio praestolantis quocumque se verterit prudenter intellegit</verse>
    <verse label="Prov 17:9">qui celat delictum quaerit amicitias qui altero sermone repetit separat foederatos</verse>
    <verse label="Prov 17:10">plus proficit correptio apud prudentem quam centum plagae apud stultum</verse>
    <verse label="Prov 17:11">semper iurgia quaerit malus angelus autem crudelis mittetur contra eum</verse>
    <verse label="Prov 17:12">expedit magis ursae occurrere raptis fetibus quam fatuo confidenti sibi in stultitia sua</verse>
    <verse label="Prov 17:13">qui reddit mala pro bonis non recedet malum de domo eius</verse>
    <verse label="Prov 17:14">qui dimittit aquam caput est iurgiorum et antequam patiatur contumeliam iudicium deserit</verse>
    <verse label="Prov 17:15">et qui iustificat impium et qui condemnat iustum abominabilis est uterque apud Dominum</verse>
    <verse label="Prov 17:16">quid prodest habere divitias stultum cum sapientiam emere non possit</verse>
    <verse label="Prov 17:17">omni tempore diligit qui amicus est et frater in angustiis conprobatur</verse>
    <verse label="Prov 17:18">homo stultus plaudet manibus cum spoponderit pro amico suo</verse>
    <verse label="Prov 17:19">qui meditatur discordiam diligit rixas et qui exaltat ostium quaerit ruinam</verse>
    <verse label="Prov 17:20">qui perversi cordis est non inveniet bonum et qui vertit linguam incidet in malum</verse>
    <verse label="Prov 17:21">natus est stultus in ignominiam suam sed nec pater in fatuo laetabitur</verse>
    <verse label="Prov 17:22">animus gaudens aetatem floridam facit spiritus tristis exsiccat ossa</verse>
    <verse label="Prov 17:23">munera de sinu impius accipit ut pervertat semitas iudicii</verse>
    <verse label="Prov 17:24">in facie prudentis lucet sapientia oculi stultorum in finibus terrae</verse>
    <verse label="Prov 17:25">ira patris filius stultus et dolor matris quae genuit eum</verse>
    <verse label="Prov 17:26">non est bonum damnum inferre iusto nec percutere principem qui recta iudicat</verse>
    <verse label="Prov 17:27">qui moderatur sermones suos doctus et prudens est et pretiosi spiritus vir eruditus</verse>
    <verse label="Prov 17:28">stultus quoque si tacuerit sapiens putabitur et si conpresserit labia sua intellegens</verse>
    <verse label="Prov 18:1">occasiones quaerit qui vult recedere ab amico omni tempore erit exprobrabilis</verse>
    <verse label="Prov 18:2">non recipit stultus verba prudentiae nisi ea dixeris quae versantur in corde eius</verse>
    <verse label="Prov 18:3">impius cum in profundum venerit peccatorum contemnit sed sequitur eum ignominia et obprobrium</verse>
    <verse label="Prov 18:4">aqua profunda verba ex ore viri et torrens redundans fons sapientiae</verse>
    <verse label="Prov 18:5">accipere personam impii non est bonum ut declines a veritate iudicii</verse>
    <verse label="Prov 18:6">labia stulti inmiscunt se rixis et os eius iurgia provocat</verse>
    <verse label="Prov 18:7">os stulti contritio eius et labia illius ruina animae eius</verse>
    <verse label="Prov 18:8">verba bilinguis quasi simplicia et ipsa perveniunt usque ad interiora ventris</verse>
    <verse label="Prov 18:9">qui mollis et dissolutus est in opere suo frater est sua opera dissipantis</verse>
    <verse label="Prov 18:10">turris fortissima nomen Domini ad ipsum currit iustus et exaltabitur</verse>
    <verse label="Prov 18:11">substantia divitis urbs roboris eius et quasi murus validus circumdans eum</verse>
    <verse label="Prov 18:12">antequam conteratur exaltatur cor hominis et antequam glorificetur humiliatur</verse>
    <verse label="Prov 18:13">qui prius respondit quam audiat stultum se esse demonstrat et confusione dignum</verse>
    <verse label="Prov 18:14">spiritus viri sustentat inbecillitatem suam spiritum vero ad irascendum facilem quis poterit sustinere</verse>
    <verse label="Prov 18:15">cor prudens possidebit scientiam et auris sapientium quaerit doctrinam</verse>
    <verse label="Prov 18:16">donum hominis dilatat viam eius et ante principes spatium ei facit</verse>
    <verse label="Prov 18:17">iustus prior est accusator sui venit amicus eius et investigavit eum</verse>
    <verse label="Prov 18:18">contradictiones conprimit sors et inter potentes quoque diiudicat</verse>
    <verse label="Prov 18:19">frater qui adiuvatur a fratre quasi civitas firma et iudicia quasi vectes urbium</verse>
    <verse label="Prov 18:20">de fructu oris viri replebitur venter eius et genimina labiorum illius saturabunt eum</verse>
    <verse label="Prov 18:21">mors et vita in manu linguae qui diligunt eam comedent fructus eius</verse>
    <verse label="Prov 18:22">qui invenit mulierem invenit bonum et hauriet iucunditatem a Domino</verse>
    <verse label="Prov 18:23">cum obsecrationibus loquetur pauper et dives effabitur rigide</verse>
    <verse label="Prov 18:24">vir amicalis ad societatem magis amicus erit quam frater</verse>
    <verse label="Prov 19:1">melior est pauper qui ambulat in simplicitate sua quam torquens labia insipiens</verse>
    <verse label="Prov 19:2">ubi non est scientia animae non est bonum et qui festinus est pedibus offendit</verse>
    <verse label="Prov 19:3">stultitia hominis subplantat gressus eius et contra Deum fervet animo suo</verse>
    <verse label="Prov 19:4">divitiae addunt amicos plurimos a paupere autem et hii quos habuit separantur</verse>
    <verse label="Prov 19:5">testis falsus non erit inpunitus et qui mendacia loquitur non effugiet</verse>
    <verse label="Prov 19:6">multi colunt personam potentis et amici sunt dona tribuenti</verse>
    <verse label="Prov 19:7">fratres hominis pauperis oderunt eum insuper et amici procul recesserunt ab eo qui tantum verba sectatur nihil habebit</verse>
    <verse label="Prov 19:8">qui autem possessor est mentis diligit animam suam et custos prudentiae inveniet bona</verse>
    <verse label="Prov 19:9">testis falsus non erit inpunitus et qui loquitur mendacia peribit</verse>
    <verse label="Prov 19:10">non decent stultum deliciae nec servum dominari principibus</verse>
    <verse label="Prov 19:11">doctrina viri per patientiam noscitur et gloria eius est iniqua praetergredi</verse>
    <verse label="Prov 19:12">sicut fremitus leonis ita et regis ira et sicut ros super herbam ita hilaritas eius</verse>
    <verse label="Prov 19:13">dolor patris filius stultus et tecta iugiter perstillantia litigiosa mulier</verse>
    <verse label="Prov 19:14">domus et divitiae dantur a patribus a Domino autem proprie uxor prudens</verse>
    <verse label="Prov 19:15">pigredo inmittit soporem et anima dissoluta esuriet</verse>
    <verse label="Prov 19:16">qui custodit mandatum custodit animam suam qui autem neglegit vias suas mortificabitur</verse>
    <verse label="Prov 19:17">feneratur Domino qui miseretur pauperis et vicissitudinem suam reddet ei</verse>
    <verse label="Prov 19:18">erudi filium tuum ne desperes ad interfectionem autem eius ne ponas animam tuam</verse>
    <verse label="Prov 19:19">qui inpatiens est sustinebit damnum et cum rapuerit aliud adponet</verse>
    <verse label="Prov 19:20">audi consilium et suscipe disciplinam ut sis sapiens in novissimis tuis</verse>
    <verse label="Prov 19:21">multae cogitationes in corde viri voluntas autem Domini permanebit</verse>
    <verse label="Prov 19:22">homo indigens misericors est et melior pauper quam vir mendax</verse>
    <verse label="Prov 19:23">timor Domini ad vitam et in plenitudine commorabitur absque visitatione pessimi</verse>
    <verse label="Prov 19:24">abscondit piger manum suam sub ascella nec ad os suum adplicat eam</verse>
    <verse label="Prov 19:25">pestilente flagellato stultus sapientior erit sin autem corripueris sapientem intelleget disciplinam</verse>
    <verse label="Prov 19:26">qui adfligit patrem et fugat matrem ignominiosus est et infelix</verse>
    <verse label="Prov 19:27">non cesses fili audire doctrinam nec ignores sermones scientiae</verse>
    <verse label="Prov 19:28">testis iniquus deridet iudicium et os impiorum devorat iniquitatem</verse>
    <verse label="Prov 19:29">parata sunt derisoribus iudicia et mallei percutientes stultorum corporibus</verse>
    <verse label="Prov 20:1">luxuriosa res vinum et tumultuosa ebrietas quicumque his delectatur non erit sapiens</verse>
    <verse label="Prov 20:2">sicut rugitus leonis ita terror regis qui provocat eum peccat in animam suam</verse>
    <verse label="Prov 20:3">honor est homini qui separat se a contentionibus omnes autem stulti miscentur contumeliis</verse>
    <verse label="Prov 20:4">propter frigus piger arare noluit mendicabit ergo aestate et non dabitur ei</verse>
    <verse label="Prov 20:5">sicut aqua profunda sic consilium in corde viri sed homo sapiens exhauriet illud</verse>
    <verse label="Prov 20:6">multi homines misericordes vocantur virum autem fidelem quis inveniet</verse>
    <verse label="Prov 20:7">iustus qui ambulat in simplicitate sua beatos post se filios derelinquet</verse>
    <verse label="Prov 20:8">rex qui sedet in solio iudicii dissipat omne malum intuitu suo</verse>
    <verse label="Prov 20:9">quis potest dicere mundum est cor meum purus sum a peccato</verse>
    <verse label="Prov 20:10">pondus et pondus mensura et mensura utrumque abominabile est apud Deum</verse>
    <verse label="Prov 20:11">ex studiis suis intellegitur puer si munda et si recta sint opera eius</verse>
    <verse label="Prov 20:12">aurem audientem et oculum videntem Dominus fecit utrumque</verse>
    <verse label="Prov 20:13">noli diligere somnum ne te egestas opprimat aperi oculos tuos et saturare panibus</verse>
    <verse label="Prov 20:14">malum est malum est dicit omnis emptor et cum recesserit tunc gloriabitur</verse>
    <verse label="Prov 20:15">est aurum et multitudo gemmarum vas autem pretiosum labia scientiae</verse>
    <verse label="Prov 20:16">tolle vestimentum eius qui fideiussor extitit alieni et pro extraneis aufer pignus ab eo</verse>
    <verse label="Prov 20:17">suavis est homini panis mendacii et postea implebitur os eius calculo</verse>
    <verse label="Prov 20:18">cogitationes consiliis roborantur et gubernaculis tractanda sunt bella</verse>
    <verse label="Prov 20:19">ei qui revelat mysteria et ambulat fraudulenter et dilatat labia sua ne commiscearis</verse>
    <verse label="Prov 20:20">qui maledicit patri suo et matri extinguetur lucerna eius in mediis tenebris</verse>
    <verse label="Prov 20:21">hereditas ad quam festinatur in principio in novissimo benedictione carebit</verse>
    <verse label="Prov 20:22">ne dicas reddam malum expecta Dominum et liberabit te</verse>
    <verse label="Prov 20:23">abominatio est apud Deum pondus et pondus statera dolosa non est bona</verse>
    <verse label="Prov 20:24">a Domino diriguntur gressus viri quis autem hominum intellegere potest viam suam</verse>
    <verse label="Prov 20:25">ruina est hominis devorare sanctos et post vota tractare</verse>
    <verse label="Prov 20:26">dissipat impios rex sapiens et curvat super eos fornicem</verse>
    <verse label="Prov 20:27">lucerna Domini spiraculum hominis quae investigat omnia secreta ventris</verse>
    <verse label="Prov 20:28">misericordia et veritas custodiunt regem et roboratur clementia thronus eius</verse>
    <verse label="Prov 20:29">exultatio iuvenum fortitudo eorum et dignitas senum canities</verse>
    <verse label="Prov 20:30">livor vulneris absterget mala et plagae in secretioribus ventris</verse>
    <verse label="Prov 21:1">sicut divisiones aquarum ita cor regis in manu Domini quocumque voluerit inclinabit illud</verse>
    <verse label="Prov 21:2">omnis via viri recta sibi videtur adpendit autem corda Dominus</verse>
    <verse label="Prov 21:3">facere misericordiam et iudicium magis placent Domino quam victimae</verse>
    <verse label="Prov 21:4">exaltatio oculorum et dilatatio cordis lucerna impiorum peccatum</verse>
    <verse label="Prov 21:5">cogitationes robusti semper in abundantia omnis autem piger semper in egestate</verse>
    <verse label="Prov 21:6">qui congregat thesauros lingua mendacii vanus est et inpingetur ad laqueos mortis</verse>
    <verse label="Prov 21:7">rapinae impiorum detrahent eos quia noluerunt facere iudicium</verse>
    <verse label="Prov 21:8">perversa via viri aliena est qui autem mundus est rectum opus eius</verse>
    <verse label="Prov 21:9">melius est sedere in angulo domatis quam cum muliere litigiosa et in domo communi</verse>
    <verse label="Prov 21:10">anima impii desiderat malum non miserebitur proximo suo</verse>
    <verse label="Prov 21:11">multato pestilente sapientior erit parvulus et si sectetur sapientem sumet scientiam</verse>
    <verse label="Prov 21:12">excogitat iustus de domo impii ut detrahat impios in malum</verse>
    <verse label="Prov 21:13">qui obturat aurem suam ad clamorem pauperis et ipse clamabit et non exaudietur</verse>
    <verse label="Prov 21:14">munus absconditum extinguet iras et donum in sinu indignationem maximam</verse>
    <verse label="Prov 21:15">gaudium iusto est facere iudicium et pavor operantibus iniquitatem</verse>
    <verse label="Prov 21:16">vir qui erraverit a via doctrinae in coetu gigantum commorabitur</verse>
    <verse label="Prov 21:17">qui diligit epulas in egestate erit qui amat vinum et pinguia non ditabitur</verse>
    <verse label="Prov 21:18">pro iusto datur impius et pro rectis iniquus</verse>
    <verse label="Prov 21:19">melius est habitare in terra deserta quam cum muliere rixosa et iracunda</verse>
    <verse label="Prov 21:20">thesaurus desiderabilis et oleum in habitaculo iusti et inprudens homo dissipabit illud</verse>
    <verse label="Prov 21:21">qui sequitur iustitiam et misericordiam inveniet vitam et iustitiam et gloriam</verse>
    <verse label="Prov 21:22">civitatem fortium ascendit sapiens et destruxit robur fiduciae eius</verse>
    <verse label="Prov 21:23">qui custodit os suum et linguam suam custodit ab angustiis animam suam</verse>
    <verse label="Prov 21:24">superbus et arrogans vocatur indoctus qui in ira operatur superbiam</verse>
    <verse label="Prov 21:25">desideria occidunt pigrum noluerunt enim quicquam manus eius operari</verse>
    <verse label="Prov 21:26">tota die concupiscit et desiderat qui autem iustus est tribuet et non cessabit</verse>
    <verse label="Prov 21:27">hostiae impiorum abominabiles quia offeruntur ex scelere</verse>
    <verse label="Prov 21:28">testis mendax peribit vir oboediens loquitur victoriam</verse>
    <verse label="Prov 21:29">vir impius procaciter obfirmat vultum suum qui autem rectus est corrigit viam suam</verse>
    <verse label="Prov 21:30">non est sapientia non est prudentia non est consilium contra Dominum</verse>
    <verse label="Prov 21:31">equus paratur ad diem belli Dominus autem salutem tribuet</verse>
    <verse label="Prov 22:1">melius est nomen bonum quam divitiae multae super argentum et aurum gratia bona</verse>
    <verse label="Prov 22:2">dives et pauper obviaverunt sibi utriusque operator est Dominus</verse>
    <verse label="Prov 22:3">callidus vidit malum et abscondit se innocens pertransiit et adflictus est damno</verse>
    <verse label="Prov 22:4">finis modestiae timor Domini divitiae et gloria et vita</verse>
    <verse label="Prov 22:5">arma et gladii in via perversi custos animae suae longe recedit ab eis</verse>
    <verse label="Prov 22:6">proverbium est adulescens iuxta viam suam etiam cum senuerit non recedet ab ea</verse>
    <verse label="Prov 22:7">dives pauperibus imperat et qui accipit mutuum servus est fenerantis</verse>
    <verse label="Prov 22:8">qui seminat iniquitatem metet mala et virga irae suae consummabitur</verse>
    <verse label="Prov 22:9">qui pronus est ad misericordiam benedicetur de panibus enim suis dedit pauperi</verse>
    <verse label="Prov 22:10">eice derisorem et exibit cum eo iurgium cessabuntque causae et contumeliae</verse>
    <verse label="Prov 22:11">qui diligit cordis munditiam propter gratiam labiorum suorum habebit amicum regem</verse>
    <verse label="Prov 22:12">oculi Domini custodiunt scientiam et subplantantur verba iniqui</verse>
    <verse label="Prov 22:13">dicit piger leo foris in medio platearum occidendus sum</verse>
    <verse label="Prov 22:14">fovea profunda os alienae cui iratus est Dominus incidet in eam</verse>
    <verse label="Prov 22:15">stultitia conligata est in corde pueri et virga disciplinae fugabit eam</verse>
    <verse label="Prov 22:16">qui calumniatur pauperem ut augeat divitias suas dabit ipse ditiori et egebit</verse>
    <verse label="Prov 22:17">inclina aurem tuam et audi verba sapientium adpone autem cor ad doctrinam meam</verse>
    <verse label="Prov 22:18">quae pulchra erit tibi cum servaveris eam in ventre tuo et redundabit in labiis tuis</verse>
    <verse label="Prov 22:19">ut sit in Domino fiducia tua unde et ostendi eam tibi hodie</verse>
    <verse label="Prov 22:20">ecce descripsi eam tibi tripliciter in cogitationibus et scientia</verse>
    <verse label="Prov 22:21">ut ostenderem tibi firmitatem et eloquia veritatis respondere ex his illi qui misit te</verse>
    <verse label="Prov 22:22">non facias violentiam pauperi quia pauper est neque conteras egenum in porta</verse>
    <verse label="Prov 22:23">quia Dominus iudicabit causam eius et configet eos qui confixerint animam eius</verse>
    <verse label="Prov 22:24">noli esse amicus homini iracundo neque ambules cum viro furioso</verse>
    <verse label="Prov 22:25">ne forte discas semitas eius et sumas scandalum animae tuae</verse>
    <verse label="Prov 22:26">noli esse cum his qui defigunt manus suas et qui vades se offerunt pro debitis</verse>
    <verse label="Prov 22:27">si enim non habes unde restituas quid causae est ut tollat operimentum de cubili tuo</verse>
    <verse label="Prov 22:28">ne transgrediaris terminos antiquos quos posuerunt patres tui</verse>
    <verse label="Prov 22:29">vidisti virum velocem in opere suo coram regibus stabit nec erit ante ignobiles</verse>
    <verse label="Prov 23:1">quando sederis ut comedas cum principe diligenter adtende quae posita sunt ante faciem tuam</verse>
    <verse label="Prov 23:2">et statue cultrum in gutture tuo si tamen habes in potestate animam tuam</verse>
    <verse label="Prov 23:3">ne desideres de cibis eius in quo est panis mendacii</verse>
    <verse label="Prov 23:4">noli laborare ut diteris sed prudentiae tuae pone modum</verse>
    <verse label="Prov 23:5">ne erigas oculos tuos ad opes quas habere non potes quia facient sibi pinnas quasi aquilae et avolabunt in caelum</verse>
    <verse label="Prov 23:6">ne comedas cum homine invido et ne desideres cibos eius</verse>
    <verse label="Prov 23:7">quoniam in similitudinem arioli et coniectoris aestimat quod ignorat comede et bibe dicet tibi et mens eius non est tecum</verse>
    <verse label="Prov 23:8">cibos quos comederas evomes et perdes pulchros sermones tuos</verse>
    <verse label="Prov 23:9">in auribus insipientium ne loquaris quia despicient doctrinam eloquii tui</verse>
    <verse label="Prov 23:10">ne adtingas terminos parvulorum et agrum pupillorum ne introeas</verse>
    <verse label="Prov 23:11">propinquus enim eorum Fortis est et ipse iudicabit contra te causam illorum</verse>
    <verse label="Prov 23:12">ingrediatur ad doctrinam cor tuum et aures tuae ad verba scientiae</verse>
    <verse label="Prov 23:13">noli subtrahere a puero disciplinam si enim percusseris eum virga non morietur</verse>
    <verse label="Prov 23:14">tu virga percuties eum et animam eius de inferno liberabis</verse>
    <verse label="Prov 23:15">fili mi si sapiens fuerit animus tuus gaudebit tecum cor meum</verse>
    <verse label="Prov 23:16">et exultabunt renes mei cum locuta fuerint rectum labia tua</verse>
    <verse label="Prov 23:17">non aemuletur cor tuum peccatores sed in timore Domini esto tota die</verse>
    <verse label="Prov 23:18">quia habebis spem in novissimo et praestolatio tua non auferetur</verse>
    <verse label="Prov 23:19">audi fili mi et esto sapiens et dirige in via animum tuum</verse>
    <verse label="Prov 23:20">noli esse in conviviis potatorum nec in comesationibus eorum qui carnes ad vescendum conferunt</verse>
    <verse label="Prov 23:21">quia vacantes potibus et dantes symbola consumentur et vestietur pannis dormitatio</verse>
    <verse label="Prov 23:22">audi patrem tuum qui genuit te et ne contemnas cum senuerit mater tua</verse>
    <verse label="Prov 23:23">veritatem eme et noli vendere sapientiam et doctrinam et intellegentiam</verse>
    <verse label="Prov 23:24">exultat gaudio pater iusti qui sapientem genuit laetabitur in eo</verse>
    <verse label="Prov 23:25">gaudeat pater tuus et mater tua et exultet quae genuit te</verse>
    <verse label="Prov 23:26">praebe fili mi cor tuum mihi et oculi tui vias meas custodiant</verse>
    <verse label="Prov 23:27">fovea enim profunda est meretrix et puteus angustus aliena</verse>
    <verse label="Prov 23:28">insidiatur in via quasi latro et quos incautos viderit interficit</verse>
    <verse label="Prov 23:29">cui vae cuius patri vae cui rixae cui foveae cui sine causa vulnera cui suffusio oculorum</verse>
    <verse label="Prov 23:30">nonne his qui morantur in vino et student calicibus epotandis</verse>
    <verse label="Prov 23:31">ne intuearis vinum quando flavescit cum splenduerit in vitro color eius ingreditur blande</verse>
    <verse label="Prov 23:32">sed in novissimo mordebit ut coluber et sicut regulus venena diffundet</verse>
    <verse label="Prov 23:33">oculi tui videbunt extraneas et cor tuum loquetur perversa</verse>
    <verse label="Prov 23:34">et eris sicut dormiens in medio mari et quasi sopitus gubernator amisso clavo</verse>
    <verse label="Prov 23:35">et dices verberaverunt me sed non dolui traxerunt me et ego non sensi quando evigilabo et rursum vina repperiam</verse>
    <verse label="Prov 24:1">ne aemuleris viros malos nec desideres esse cum eis</verse>
    <verse label="Prov 24:2">quia rapinas meditatur mens eorum et fraudes labia eorum loquuntur</verse>
    <verse label="Prov 24:3">sapientia aedificabitur domus et prudentia roborabitur</verse>
    <verse label="Prov 24:4">in doctrina replebuntur cellaria universa substantia pretiosa et pulcherrima</verse>
    <verse label="Prov 24:5">vir sapiens et fortis est et vir doctus robustus et validus</verse>
    <verse label="Prov 24:6">quia cum dispositione initur bellum et erit salus ubi multa consilia sunt</verse>
    <verse label="Prov 24:7">excelsa stulto sapientia in porta non aperiet os suum</verse>
    <verse label="Prov 24:8">qui cogitat malefacere stultus vocabitur</verse>
    <verse label="Prov 24:9">cogitatio stulti peccatum est et abominatio hominum detractor</verse>
    <verse label="Prov 24:10">si desperaveris lassus in die angustiae inminuetur fortitudo tua</verse>
    <verse label="Prov 24:11">erue eos qui ducuntur ad mortem et qui trahuntur ad interitum liberare ne cesses</verse>
    <verse label="Prov 24:12">si dixeris vires non suppetunt qui inspector est cordis ipse intellegit et servatorem animae tuae nihil fallit reddetque homini iuxta opera sua</verse>
    <verse label="Prov 24:13">comede fili mi mel quia bonum est et favum dulcissimum gutturi tuo</verse>
    <verse label="Prov 24:14">sic et doctrina sapientiae animae tuae quam cum inveneris habebis in novissimis et spes tua non peribit</verse>
    <verse label="Prov 24:15">ne insidieris et quaeras impietatem in domo iusti neque vastes requiem eius</verse>
    <verse label="Prov 24:16">septies enim cadet iustus et resurget impii autem corruent in malum</verse>
    <verse label="Prov 24:17">cum ceciderit inimicus tuus ne gaudeas et in ruina eius ne exultet cor tuum</verse>
    <verse label="Prov 24:18">ne forte videat Dominus et displiceat ei et auferat ab eo iram suam</verse>
    <verse label="Prov 24:19">ne contendas cum pessimis nec aemuleris impios</verse>
    <verse label="Prov 24:20">quoniam non habent futurorum spem mali et lucerna impiorum extinguetur</verse>
    <verse label="Prov 24:21">time Dominum fili mi et regem et cum detractoribus non commiscearis</verse>
    <verse label="Prov 24:22">quoniam repente consurget perditio eorum et ruinam utriusque quis novit</verse>
    <verse label="Prov 24:23">haec quoque sapientibus cognoscere personam in iudicio non est bonum</verse>
    <verse label="Prov 24:24">qui dicit impio iustus es maledicent ei populi et detestabuntur eum tribus</verse>
    <verse label="Prov 24:25">qui arguunt laudabuntur et super ipsos veniet benedictio</verse>
    <verse label="Prov 24:26">labia deosculabitur qui recta verba respondet</verse>
    <verse label="Prov 24:27">praepara foris opus tuum et diligenter exerce agrum tuum ut postea aedifices domum tuam</verse>
    <verse label="Prov 24:28">ne sis testis frustra contra proximum tuum nec lactes quemquam labiis tuis</verse>
    <verse label="Prov 24:29">ne dicas quomodo fecit mihi sic faciam ei reddam unicuique secundum opus suum</verse>
    <verse label="Prov 24:30">per agrum hominis pigri transivi et per vineam viri stulti</verse>
    <verse label="Prov 24:31">et ecce totum repleverant urticae operuerant superficiem eius spinae et maceria lapidum destructa erat</verse>
    <verse label="Prov 24:32">quod cum vidissem posui in corde meo et exemplo didici disciplinam</verse>
    <verse label="Prov 24:33">parum inquam dormies modicum dormitabis pauxillum manus conseres ut quiescas</verse>
    <verse label="Prov 24:34">et veniet quasi cursor egestas tua et mendicitas quasi vir armatus</verse>
    <verse label="Prov 25:1">haec quoque parabolae Salomonis quas transtulerunt viri Ezechiae regis Iuda</verse>
    <verse label="Prov 25:2">gloria Dei celare verbum et gloria regum investigare sermonem</verse>
    <verse label="Prov 25:3">caelum sursum et terra deorsum et cor regum inscrutabile</verse>
    <verse label="Prov 25:4">aufer robiginem de argento et egredietur vas purissimum</verse>
    <verse label="Prov 25:5">aufer impietatem de vultu regis et firmabitur iustitia thronus eius</verse>
    <verse label="Prov 25:6">ne gloriosus appareas coram rege et in loco magnorum ne steteris</verse>
    <verse label="Prov 25:7">melius est enim ut dicatur tibi ascende huc quam ut humilieris coram principe</verse>
    <verse label="Prov 25:8">quae viderunt oculi tui ne proferas in iurgio cito ne postea emendare non possis cum dehonestaveris amicum tuum</verse>
    <verse label="Prov 25:9">causam tuam tracta cum amico tuo et secretum extraneo non reveles</verse>
    <verse label="Prov 25:10">ne forte insultet tibi cum audierit et exprobrare non cesset</verse>
    <verse label="Prov 25:11">mala aurea in lectis argenteis qui loquitur verbum in tempore suo</verse>
    <verse label="Prov 25:12">inauris aurea et margaritum fulgens qui arguit sapientem et aurem oboedientem</verse>
    <verse label="Prov 25:13">sicut frigus nivis in die messis ita legatus fidelis ei qui misit eum animam illius requiescere facit</verse>
    <verse label="Prov 25:14">nubes et ventus et pluviae non sequentes vir gloriosus et promissa non conplens</verse>
    <verse label="Prov 25:15">patientia lenietur princeps et lingua mollis confringet duritiam</verse>
    <verse label="Prov 25:16">mel invenisti comede quod sufficit tibi ne forte saturatus evomas illud</verse>
    <verse label="Prov 25:17">subtrahe pedem tuum de domo proximi tui nequando satiatus oderit te</verse>
    <verse label="Prov 25:18">iaculum et gladius et sagitta acuta homo qui loquitur contra proximum suum testimonium falsum</verse>
    <verse label="Prov 25:19">dens putridus et pes lapsus qui sperat super infideli in die angustiae</verse>
    <verse label="Prov 25:20">et amittit pallium in die frigoris acetum in nitro et qui cantat carmina cordi pessimo</verse>
    <verse label="Prov 25:21">si esurierit inimicus tuus ciba illum et si sitierit da ei aquam bibere</verse>
    <verse label="Prov 25:22">prunam enim congregabis super caput eius et Dominus reddet tibi</verse>
    <verse label="Prov 25:23">ventus aquilo dissipat pluvias et facies tristis linguam detrahentem</verse>
    <verse label="Prov 25:24">melius est sedere in angulo domatis quam cum muliere litigiosa et in domo communi</verse>
    <verse label="Prov 25:25">aqua frigida animae sitienti et nuntius bonus de terra longinqua</verse>
    <verse label="Prov 25:26">fons turbatus pede et vena corrupta iustus cadens coram impio</verse>
    <verse label="Prov 25:27">sicut qui mel multum comedit non est ei bonum sic qui scrutator est maiestatis opprimitur gloria</verse>
    <verse label="Prov 25:28">sicut urbs patens et absque murorum ambitu ita vir qui non potest in loquendo cohibere spiritum suum</verse>
    <verse label="Prov 26:1">quomodo nix aestate et pluvia in messe sic indecens est stulto gloria</verse>
    <verse label="Prov 26:2">sicut avis ad alia transvolans et passer quolibet vadens sic maledictum frustra prolatum in quempiam superveniet</verse>
    <verse label="Prov 26:3">flagellum equo et camus asino et virga dorso inprudentium</verse>
    <verse label="Prov 26:4">ne respondeas stulto iuxta stultitiam suam ne efficiaris ei similis</verse>
    <verse label="Prov 26:5">responde stulto iuxta stultitiam suam ne sibi sapiens esse videatur</verse>
    <verse label="Prov 26:6">claudus pedibus et iniquitatem bibens qui mittit verba per nuntium stultum</verse>
    <verse label="Prov 26:7">quomodo pulchras frustra habet claudus tibias sic indecens est in ore stultorum parabola</verse>
    <verse label="Prov 26:8">sicut qui mittit lapidem in acervum Mercurii ita qui tribuit insipienti honorem</verse>
    <verse label="Prov 26:9">quomodo si spina nascatur in manu temulenti sic parabola in ore stultorum</verse>
    <verse label="Prov 26:10">iudicium determinat causas et qui inponit stulto silentium iras mitigat</verse>
    <verse label="Prov 26:11">sicut canis qui revertitur ad vomitum suum sic inprudens qui iterat stultitiam suam</verse>
    <verse label="Prov 26:12">vidisti hominem sapientem sibi videri magis illo spem habebit stultus</verse>
    <verse label="Prov 26:13">dicit piger leaena in via leo in itineribus</verse>
    <verse label="Prov 26:14">sicut ostium vertitur in cardine suo ita piger in lectulo suo</verse>
    <verse label="Prov 26:15">abscondit piger manus sub ascellas suas et laborat si ad os suum eas converterit</verse>
    <verse label="Prov 26:16">sapientior sibi piger videtur septem viris loquentibus sententias</verse>
    <verse label="Prov 26:17">sicut qui adprehendit auribus canem sic qui transit et inpatiens commiscetur rixae alterius</verse>
    <verse label="Prov 26:18">sicut noxius est qui mittit lanceas et sagittas et mortem</verse>
    <verse label="Prov 26:19">sic vir qui fraudulenter nocet amico suo et cum fuerit deprehensus dicit ludens feci</verse>
    <verse label="Prov 26:20">cum defecerint ligna extinguetur ignis et susurrone subtracto iurgia conquiescunt</verse>
    <verse label="Prov 26:21">sicut carbones ad prunam et ligna ad ignem sic homo iracundus suscitat rixas</verse>
    <verse label="Prov 26:22">verba susurronis quasi simplicia et ipsa perveniunt ad intima ventris</verse>
    <verse label="Prov 26:23">quomodo si argento sordido ornare velis vas fictile sic labia tumentia cum pessimo corde sociata</verse>
    <verse label="Prov 26:24">labiis suis intellegitur inimicus cum in corde tractaverit dolos</verse>
    <verse label="Prov 26:25">quando submiserit vocem suam ne credideris ei quoniam septem nequitiae sunt in corde illius</verse>
    <verse label="Prov 26:26">qui operit odium fraudulenter revelabitur malitia eius in concilio</verse>
    <verse label="Prov 26:27">qui fodit foveam incidet in eam et qui volvit lapidem revertetur ad eum</verse>
    <verse label="Prov 26:28">lingua fallax non amat veritatem et os lubricum operatur ruinas</verse>
    <verse label="Prov 27:1">ne glorieris in crastinum ignorans quid superventura pariat dies</verse>
    <verse label="Prov 27:2">laudet te alienus et non os tuum extraneus et non labia tua</verse>
    <verse label="Prov 27:3">grave est saxum et onerosa harena sed ira stulti utroque gravior</verse>
    <verse label="Prov 27:4">ira non habet misericordiam nec erumpens furor et impetum concitati ferre quis poterit</verse>
    <verse label="Prov 27:5">melior est manifesta correptio quam amor absconditus</verse>
    <verse label="Prov 27:6">meliora sunt vulnera diligentis quam fraudulenta odientis oscula</verse>
    <verse label="Prov 27:7">anima saturata calcabit favum anima esuriens et amarum pro dulce sumet</verse>
    <verse label="Prov 27:8">sicut avis transmigrans de nido suo sic vir qui relinquit locum suum</verse>
    <verse label="Prov 27:9">unguento et variis odoribus delectatur cor et bonis amici consiliis anima dulcoratur</verse>
    <verse label="Prov 27:10">amicum tuum et amicum patris tui ne dimiseris et domum fratris tui ne ingrediaris in die adflictionis tuae melior est vicinus iuxta quam frater procul</verse>
    <verse label="Prov 27:11">stude sapientiae fili mi et laetifica cor meum ut possim exprobranti respondere sermonem</verse>
    <verse label="Prov 27:12">astutus videns malum absconditus est parvuli transeuntes sustinuere dispendia</verse>
    <verse label="Prov 27:13">tolle vestimentum eius qui spopondit pro extraneo et pro alienis auferto pignus</verse>
    <verse label="Prov 27:14">qui benedicit proximo suo voce grandi de nocte consurgens maledicenti similis erit</verse>
    <verse label="Prov 27:15">tecta perstillantia in die frigoris et litigiosa mulier conparantur</verse>
    <verse label="Prov 27:16">qui retinet eam quasi qui ventum teneat et oleum dexterae suae vocabit</verse>
    <verse label="Prov 27:17">ferrum ferro acuitur et homo exacuit faciem amici sui</verse>
    <verse label="Prov 27:18">qui servat ficum comedet fructus eius et qui custos est domini sui glorificabitur</verse>
    <verse label="Prov 27:19">quomodo in aquis resplendent vultus prospicientium sic corda hominum manifesta sunt prudentibus</verse>
    <verse label="Prov 27:20">infernus et perditio non replentur similiter et oculi hominum insatiabiles</verse>
    <verse label="Prov 27:21">quomodo probatur in conflatorio argentum et in fornace aurum sic probatur homo ore laudantis</verse>
    <verse label="Prov 27:22">si contuderis stultum in pila quasi tisanas feriente desuper pilo non auferetur ab eo stultitia eius</verse>
    <verse label="Prov 27:23">diligenter agnosce vultum pecoris tui tuosque greges considera</verse>
    <verse label="Prov 27:24">non enim habebis iugiter potestatem sed corona tribuetur in generatione generationum</verse>
    <verse label="Prov 27:25">aperta sunt prata et apparuerunt herbae virentes et collecta sunt faena de montibus</verse>
    <verse label="Prov 27:26">agni ad vestimentum tuum et hedi agri pretium</verse>
    <verse label="Prov 27:27">sufficiat tibi lac caprarum in cibos tuos in necessaria domus tuae et ad victum ancillis tuis</verse>
    <verse label="Prov 28:1">fugit impius nemine persequente iustus autem quasi leo confidens absque terrore erit</verse>
    <verse label="Prov 28:2">propter peccata terrae multi principes eius et propter hominis sapientiam et horum scientiam quae dicuntur vita ducis longior erit</verse>
    <verse label="Prov 28:3">vir pauper calumnians pauperes similis imbri vehementi in quo paratur fames</verse>
    <verse label="Prov 28:4">qui derelinquunt legem laudant impium qui custodiunt succenduntur contra eum</verse>
    <verse label="Prov 28:5">viri mali non cogitant iudicium qui autem requirunt Dominum animadvertunt omnia</verse>
    <verse label="Prov 28:6">melior est pauper ambulans in simplicitate sua quam dives pravis itineribus</verse>
    <verse label="Prov 28:7">qui custodit legem filius sapiens est qui pascit comesatores confundit patrem suum</verse>
    <verse label="Prov 28:8">qui coacervat divitias usuris et fenore liberali in pauperes congregat eas</verse>
    <verse label="Prov 28:9">qui declinat aurem suam ne audiat legem oratio eius erit execrabilis</verse>
    <verse label="Prov 28:10">qui decipit iustos in via mala in interitu suo corruet et simplices possidebunt bona</verse>
    <verse label="Prov 28:11">sapiens sibi videtur vir dives pauper autem prudens scrutabitur eum</verse>
    <verse label="Prov 28:12">in exultatione iustorum multa gloria regnantibus impiis ruinae hominum</verse>
    <verse label="Prov 28:13">qui abscondit scelera sua non dirigetur qui confessus fuerit et reliquerit ea misericordiam consequetur</verse>
    <verse label="Prov 28:14">beatus homo qui semper est pavidus qui vero mentis est durae corruet in malum</verse>
    <verse label="Prov 28:15">leo rugiens et ursus esuriens princeps impius super populum pauperem</verse>
    <verse label="Prov 28:16">dux indigens prudentia multos opprimet per calumniam qui autem odit avaritiam longi fient dies eius</verse>
    <verse label="Prov 28:17">hominem qui calumniatur animae sanguinem si usque ad lacum fugerit nemo sustentet</verse>
    <verse label="Prov 28:18">qui ambulat simpliciter salvus erit qui perversis ingreditur viis concidet semel</verse>
    <verse label="Prov 28:19">qui operatur terram suam saturabitur panibus qui sectatur otium replebitur egestate</verse>
    <verse label="Prov 28:20">vir fidelis multum laudabitur qui autem festinat ditari non erit innocens</verse>
    <verse label="Prov 28:21">qui cognoscit in iudicio faciem non facit bene iste et pro buccella panis deserit veritatem</verse>
    <verse label="Prov 28:22">vir qui festinat ditari et aliis invidet ignorat quod egestas superveniat ei</verse>
    <verse label="Prov 28:23">qui corripit hominem gratiam postea inveniet apud eum magis quam ille qui per linguae blandimenta decipit</verse>
    <verse label="Prov 28:24">qui subtrahit aliquid a patre suo et matre et dicit hoc non est peccatum particeps homicidae est</verse>
    <verse label="Prov 28:25">qui se iactat et dilatat iurgia concitat qui sperat in Domino saginabitur</verse>
    <verse label="Prov 28:26">qui confidit in corde suo stultus est qui autem graditur sapienter iste salvabitur</verse>
    <verse label="Prov 28:27">qui dat pauperi non indigebit qui despicit deprecantem sustinebit penuriam</verse>
    <verse label="Prov 28:28">cum surrexerint impii abscondentur homines cum illi perierint multiplicabuntur iusti</verse>
    <verse label="Prov 29:1">viro qui corripientem dura cervice contemnit repentinus superveniet interitus et eum sanitas non sequitur</verse>
    <verse label="Prov 29:2">in multiplicatione iustorum laetabitur vulgus cum impii sumpserint principatum gemet populus</verse>
    <verse label="Prov 29:3">vir qui amat sapientiam laetificat patrem suum qui autem nutrit scorta perdet substantiam</verse>
    <verse label="Prov 29:4">rex iustus erigit terram vir avarus destruet eam</verse>
    <verse label="Prov 29:5">homo qui blandis fictisque sermonibus loquitur amico suo rete expandit gressibus eius</verse>
    <verse label="Prov 29:6">peccantem virum iniquum involvet laqueus et iustus laudabit atque gaudebit</verse>
    <verse label="Prov 29:7">novit iustus causam pauperum impius ignorat scientiam</verse>
    <verse label="Prov 29:8">homines pestilentes dissipant civitatem sapientes avertunt furorem</verse>
    <verse label="Prov 29:9">vir sapiens si cum stulto contenderit sive irascatur sive rideat non inveniet requiem</verse>
    <verse label="Prov 29:10">viri sanguinum oderunt simplicem iusti quaerunt animam eius</verse>
    <verse label="Prov 29:11">totum spiritum suum profert stultus sapiens differt et reservat in posterum</verse>
    <verse label="Prov 29:12">princeps qui libenter audit verba mendacii omnes ministros habebit impios</verse>
    <verse label="Prov 29:13">pauper et creditor obviam fuerunt sibi utriusque inluminator est Dominus</verse>
    <verse label="Prov 29:14">rex qui iudicat in veritate pauperes thronus eius in aeternum firmabitur</verse>
    <verse label="Prov 29:15">virga atque correptio tribuet sapientiam puer autem qui dimittitur voluntati suae confundet matrem suam</verse>
    <verse label="Prov 29:16">in multiplicatione impiorum multiplicabuntur scelera et iusti ruinas eorum videbunt</verse>
    <verse label="Prov 29:17">erudi filium tuum et refrigerabit te et dabit delicias animae tuae</verse>
    <verse label="Prov 29:18">cum prophetia defecerit dissipabitur populus qui custodit legem beatus est</verse>
    <verse label="Prov 29:19">servus verbis non potest erudiri quia quod dicis intellegit et respondere contemnit</verse>
    <verse label="Prov 29:20">vidisti hominem velocem ad loquendum stulti magis speranda est quam illius correptio</verse>
    <verse label="Prov 29:21">qui delicate a pueritia nutrit servum suum postea illum sentiet contumacem</verse>
    <verse label="Prov 29:22">vir iracundus provocat rixas et qui ad indignandum facilis est erit ad peccata proclivior</verse>
    <verse label="Prov 29:23">superbum sequitur humilitas et humilem spiritu suscipiet gloria</verse>
    <verse label="Prov 29:24">qui cum fure partitur odit animam suam adiurantem audit et non indicat</verse>
    <verse label="Prov 29:25">qui timet hominem cito corruet qui sperat in Domino sublevabitur</verse>
    <verse label="Prov 29:26">multi requirunt faciem principis et a Domino iudicium egreditur singulorum</verse>
    <verse label="Prov 29:27">abominantur iusti virum impium et abominantur impii eos qui in recta sunt via</verse>
    <verse label="Prov 30:1">verba Congregantis filii Vomentis visio quam locutus est vir cum quo est Deus et qui Deo secum morante confortatus ait</verse>
    <verse label="Prov 30:2">stultissimus sum virorum et sapientia hominum non est mecum</verse>
    <verse label="Prov 30:3">non didici sapientiam et non novi sanctorum scientiam</verse>
    <verse label="Prov 30:4">quis ascendit in caelum atque descendit quis continuit spiritum manibus suis quis conligavit aquas quasi in vestimento quis suscitavit omnes terminos terrae quod nomen eius et quod nomen filii eius si nosti</verse>
    <verse label="Prov 30:5">omnis sermo Dei ignitus clypeus est sperantibus in se</verse>
    <verse label="Prov 30:6">ne addas quicquam verbis illius et arguaris inveniarisque mendax</verse>
    <verse label="Prov 30:7">duo rogavi te ne deneges mihi antequam moriar</verse>
    <verse label="Prov 30:8">vanitatem et verba mendacia longe fac a me mendicitatem et divitias ne dederis mihi tribue tantum victui meo necessaria</verse>
    <verse label="Prov 30:9">ne forte saturatus inliciar ad negandum et dicam quis est Dominus et egestate conpulsus furer et peierem nomen Dei mei</verse>
    <verse label="Prov 30:10">ne accuses servum ad dominum suum ne forte maledicat tibi et corruas</verse>
    <verse label="Prov 30:11">generatio quae patri suo maledicit et quae non benedicit matri suae</verse>
    <verse label="Prov 30:12">generatio quae sibi munda videtur et tamen non est lota a sordibus suis</verse>
    <verse label="Prov 30:13">generatio cuius excelsi sunt oculi et palpebrae eius in alta subrectae</verse>
    <verse label="Prov 30:14">generatio quae pro dentibus gladios habet et commandit molaribus suis ut comedat inopes de terra et pauperes ex hominibus</verse>
    <verse label="Prov 30:15">sanguisugae duae sunt filiae dicentes adfer adfer tria sunt insaturabilia et quartum quod numquam dicit sufficit</verse>
    <verse label="Prov 30:16">infernus et os vulvae et terra quae non satiatur aqua ignis vero numquam dicit sufficit</verse>
    <verse label="Prov 30:17">oculum qui subsannat patrem et qui despicit partum matris suae effodiant corvi de torrentibus et comedant illum filii aquilae</verse>
    <verse label="Prov 30:18">tria sunt difficilia mihi et quartum penitus ignoro</verse>
    <verse label="Prov 30:19">viam aquilae in caelo viam colubri super petram viam navis in medio mari et viam viri in adulescentula</verse>
    <verse label="Prov 30:20">talis est via mulieris adulterae quae comedit et tergens os suum dicit non sum operata malum</verse>
    <verse label="Prov 30:21">per tria movetur terra et quartum non potest sustinere</verse>
    <verse label="Prov 30:22">per servum cum regnaverit per stultum cum saturatus fuerit cibo</verse>
    <verse label="Prov 30:23">per odiosam mulierem cum in matrimonio fuerit adsumpta et per ancillam cum heres fuerit dominae suae</verse>
    <verse label="Prov 30:24">quattuor sunt minima terrae et ipsa sunt sapientiora sapientibus</verse>
    <verse label="Prov 30:25">formicae populus infirmus quae praeparant in messe cibum sibi</verse>
    <verse label="Prov 30:26">lepusculus plebs invalida quae conlocat in petra cubile suum</verse>
    <verse label="Prov 30:27">regem lucusta non habet et egreditur universa per turmas</verse>
    <verse label="Prov 30:28">stilio manibus nititur et moratur in aedibus regis</verse>
    <verse label="Prov 30:29">tria sunt quae bene gradiuntur et quartum quod incedit feliciter</verse>
    <verse label="Prov 30:30">leo fortissimus bestiarum ad nullius pavebit occursum</verse>
    <verse label="Prov 30:31">gallus succinctus lumbos et aries nec est rex qui resistat ei</verse>
    <verse label="Prov 30:32">et qui stultus apparuit postquam elatus est in sublime si enim intellexisset ori inposuisset manum</verse>
    <verse label="Prov 30:33">qui autem fortiter premit ubera ad eliciendum lac exprimit butyrum et qui vehementer emungitur elicit sanguinem et qui provocat iras producit discordias</verse>
    <verse label="Prov 31:1">verba Lamuhel regis visio qua erudivit eum mater sua</verse>
    <verse label="Prov 31:2">quid dilecte mi quid dilecte uteri mei quid dilecte votorum meorum</verse>
    <verse label="Prov 31:3">ne dederis mulieribus substantiam tuam et vias tuas ad delendos reges</verse>
    <verse label="Prov 31:4">noli regibus o Lamuhel noli regibus dare vinum quia nullum secretum est ubi regnat ebrietas</verse>
    <verse label="Prov 31:5">ne forte bibat et obliviscatur iudiciorum et mutet causam filiorum pauperis</verse>
    <verse label="Prov 31:6">date siceram maerentibus et vinum his qui amaro sunt animo</verse>
    <verse label="Prov 31:7">bibant ut obliviscantur egestatis suae et doloris non recordentur amplius</verse>
    <verse label="Prov 31:8">aperi os tuum muto et causis omnium filiorum qui pertranseunt</verse>
    <verse label="Prov 31:9">aperi os tuum decerne quod iustum est et iudica inopem et pauperem</verse>
    <verse label="Prov 31:10">aleph mulierem fortem quis inveniet procul et de ultimis finibus pretium eius</verse>
    <verse label="Prov 31:11">beth confidit in ea cor viri sui et spoliis non indigebit</verse>
    <verse label="Prov 31:12">gimel reddet ei bonum et non malum omnibus diebus vitae suae</verse>
    <verse label="Prov 31:13">deleth quaesivit lanam et linum et operata est consilio manuum suarum</verse>
    <verse label="Prov 31:14">he facta est quasi navis institoris de longe portat panem suum</verse>
    <verse label="Prov 31:15">vav et de nocte surrexit deditque praedam domesticis suis et cibaria ancillis suis</verse>
    <verse label="Prov 31:16">zai consideravit agrum et emit eum de fructu manuum suarum plantavit vineam</verse>
    <verse label="Prov 31:17">heth accinxit fortitudine lumbos suos et roboravit brachium suum</verse>
    <verse label="Prov 31:18">teth gustavit quia bona est negotiatio eius non extinguetur in nocte lucerna illius</verse>
    <verse label="Prov 31:19">ioth manum suam misit ad fortia et digiti eius adprehenderunt fusum</verse>
    <verse label="Prov 31:20">caph manum suam aperuit inopi et palmas suas extendit ad pauperem</verse>
    <verse label="Prov 31:21">lameth non timebit domui suae a frigoribus nivis omnes enim domestici eius vestiti duplicibus</verse>
    <verse label="Prov 31:22">mem stragulam vestem fecit sibi byssus et purpura indumentum eius</verse>
    <verse label="Prov 31:23">nun nobilis in portis vir eius quando sederit cum senatoribus terrae</verse>
    <verse label="Prov 31:24">samech sindonem fecit et vendidit et cingulum tradidit Chananeo</verse>
    <verse label="Prov 31:25">ain fortitudo et decor indumentum eius et ridebit in die novissimo</verse>
    <verse label="Prov 31:26">phe os suum aperuit sapientiae et lex clementiae in lingua eius</verse>
    <verse label="Prov 31:27">sade considerat semitas domus suae et panem otiosa non comedet</verse>
    <verse label="Prov 31:28">coph surrexerunt filii eius et beatissimam praedicaverunt vir eius et laudavit eam</verse>
    <verse label="Prov 31:29">res multae filiae congregaverunt divitias tu supergressa es universas</verse>
    <verse label="Prov 31:30">sin fallax gratia et vana est pulchritudo mulier timens Dominum ipsa laudabitur</verse>
    <verse label="Prov 31:31">thau date ei de fructu manuum suarum et laudent eam in portis opera eius</verse>
  </lyrics>
</song>

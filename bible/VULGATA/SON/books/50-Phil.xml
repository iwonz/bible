<?xml version="1.0" encoding="UTF-8"?>
<song>
  <title>Epistula ad Philippenses</title>
  <lyrics>
    <verse label="Phil 1:1">Paulus et Timotheus servi Iesu Christi omnibus sanctis in Christo Iesu qui sunt Philippis cum episcopis et diaconis</verse>
    <verse label="Phil 1:2">gratia vobis et pax a Deo Patre nostro et Domino Iesu Christo</verse>
    <verse label="Phil 1:3">gratias ago Deo meo in omni memoria vestri</verse>
    <verse label="Phil 1:4">semper in cunctis orationibus meis pro omnibus vobis cum gaudio deprecationem faciens</verse>
    <verse label="Phil 1:5">super communicatione vestra in evangelio a prima die usque nunc</verse>
    <verse label="Phil 1:6">confidens hoc ipsum quia qui coepit in vobis opus bonum perficiet usque in diem Christi Iesu</verse>
    <verse label="Phil 1:7">sicut est mihi iustum hoc sentire pro omnibus vobis eo quod habeam in corde vos et in vinculis meis et in defensione et confirmatione evangelii socios gaudii mei omnes vos esse</verse>
    <verse label="Phil 1:8">testis enim mihi est Deus quomodo cupiam omnes vos in visceribus Christi Iesu</verse>
    <verse label="Phil 1:9">et hoc oro ut caritas vestra magis ac magis abundet in scientia et omni sensu</verse>
    <verse label="Phil 1:10">ut probetis potiora ut sitis sinceres et sine offensa in diem Christi</verse>
    <verse label="Phil 1:11">repleti fructu iustitiae per Christum Iesum in gloriam et laudem Dei</verse>
    <verse label="Phil 1:12">scire autem vos volo fratres quia quae circa me sunt magis ad profectum venerunt evangelii</verse>
    <verse label="Phil 1:13">ita ut vincula mea manifesta fierent in Christo in omni praetorio et in ceteris omnibus</verse>
    <verse label="Phil 1:14">et plures e fratribus in Domino confidentes vinculis meis abundantius audere sine timore verbum Dei loqui</verse>
    <verse label="Phil 1:15">quidam quidem et propter invidiam et contentionem quidam autem et propter bonam voluntatem Christum praedicant</verse>
    <verse label="Phil 1:16">quidam ex caritate scientes quoniam in defensionem evangelii positus sum</verse>
    <verse label="Phil 1:17">quidam autem ex contentione Christum adnuntiant non sincere existimantes pressuram se suscitare vinculis meis</verse>
    <verse label="Phil 1:18">quid enim dum omni modo sive per occasionem sive per veritatem Christus adnuntiatur et in hoc gaudeo sed et gaudebo</verse>
    <verse label="Phil 1:19">scio enim quia hoc mihi proveniet in salutem per vestram orationem et subministrationem Spiritus Iesu Christi</verse>
    <verse label="Phil 1:20">secundum expectationem et spem meam quia in nullo confundar sed in omni fiducia sicut semper et nunc magnificabitur Christus in corpore meo sive per vitam sive per mortem</verse>
    <verse label="Phil 1:21">mihi enim vivere Christus est et mori lucrum</verse>
    <verse label="Phil 1:22">quod si vivere in carne hic mihi fructus operis est et quid eligam ignoro</verse>
    <verse label="Phil 1:23">coartor autem e duobus desiderium habens dissolvi et cum Christo esse multo magis melius</verse>
    <verse label="Phil 1:24">permanere autem in carne magis necessarium est propter vos</verse>
    <verse label="Phil 1:25">et hoc confidens scio quia manebo et permanebo omnibus vobis ad profectum vestrum et gaudium fidei</verse>
    <verse label="Phil 1:26">ut gratulatio vestra abundet in Christo Iesu in me per meum adventum iterum ad vos</verse>
    <verse label="Phil 1:27">tantum digne evangelio Christi conversamini ut sive cum venero et videro vos sive absens audiam de vobis quia stetistis uno spiritu unianimes conlaborantes fide evangelii</verse>
    <verse label="Phil 1:28">et in nullo terreamini ab adversariis quae est illis causa perditionis vobis autem salutis et hoc a Deo</verse>
    <verse label="Phil 1:29">quia vobis donatum est pro Christo non solum ut in eum credatis sed ut etiam pro illo patiamini</verse>
    <verse label="Phil 1:30">eundem certamen habentes qualem et vidistis in me et nunc audistis de me</verse>
    <verse label="Phil 2:1">si qua ergo consolatio in Christo si quod solacium caritatis si qua societas spiritus si quid viscera et miserationes</verse>
    <verse label="Phil 2:2">implete gaudium meum ut idem sapiatis eandem caritatem habentes unianimes id ipsum sentientes</verse>
    <verse label="Phil 2:3">nihil per contentionem neque per inanem gloriam sed in humilitate superiores sibi invicem arbitrantes</verse>
    <verse label="Phil 2:4">non quae sua sunt singuli considerantes sed et ea quae aliorum</verse>
    <verse label="Phil 2:5">hoc enim sentite in vobis quod et in Christo Iesu</verse>
    <verse label="Phil 2:6">qui cum in forma Dei esset non rapinam arbitratus est esse se aequalem Deo</verse>
    <verse label="Phil 2:7">sed semet ipsum exinanivit formam servi accipiens in similitudinem hominum factus et habitu inventus ut homo</verse>
    <verse label="Phil 2:8">humiliavit semet ipsum factus oboediens usque ad mortem mortem autem crucis</verse>
    <verse label="Phil 2:9">propter quod et Deus illum exaltavit et donavit illi nomen super omne nomen</verse>
    <verse label="Phil 2:10">ut in nomine Iesu omne genu flectat caelestium et terrestrium et infernorum</verse>
    <verse label="Phil 2:11">et omnis lingua confiteatur quia Dominus Iesus Christus in gloria est Dei Patris</verse>
    <verse label="Phil 2:12">itaque carissimi mei sicut semper oboedistis non ut in praesentia mei tantum sed multo magis nunc in absentia mea cum metu et tremore vestram salutem operamini</verse>
    <verse label="Phil 2:13">Deus est enim qui operatur in vobis et velle et perficere pro bona voluntate</verse>
    <verse label="Phil 2:14">omnia autem facite sine murmurationibus et haesitationibus</verse>
    <verse label="Phil 2:15">ut sitis sine querella et simplices filii Dei sine reprehensione in medio nationis pravae et perversae inter quos lucetis sicut luminaria in mundo</verse>
    <verse label="Phil 2:16">verbum vitae continentes ad gloriam meam in die Christi quia non in vacuum cucurri neque in vacuum laboravi</verse>
    <verse label="Phil 2:17">sed et si immolor supra sacrificium et obsequium fidei vestrae gaudeo et congratulor omnibus vobis</verse>
    <verse label="Phil 2:18">id ipsum autem et vos gaudete et congratulamini mihi</verse>
    <verse label="Phil 2:19">spero autem in Domino Iesu Timotheum cito me mittere ad vos ut et ego bono animo sim cognitis quae circa vos sunt</verse>
    <verse label="Phil 2:20">neminem enim habeo tam unianimem qui sincera affectione pro vobis sollicitus sit</verse>
    <verse label="Phil 2:21">omnes enim sua quaerunt non quae sunt Christi Iesu</verse>
    <verse label="Phil 2:22">experimentum autem eius cognoscite quoniam sicut patri filius mecum servivit in evangelium</verse>
    <verse label="Phil 2:23">hunc igitur spero me mittere mox ut videro quae circa me sunt</verse>
    <verse label="Phil 2:24">confido autem in Domino quoniam et ipse veniam ad vos cito</verse>
    <verse label="Phil 2:25">necessarium autem existimavi Epafroditum fratrem et cooperatorem et commilitonem meum vestrum autem apostolum et ministrum necessitatis meae mittere ad vos</verse>
    <verse label="Phil 2:26">quoniam quidem omnes vos desiderabat et maestus erat propterea quod audieratis illum infirmatum</verse>
    <verse label="Phil 2:27">nam et infirmatus est usque ad mortem sed Deus misertus est eius non solum autem eius verum etiam et mei ne tristitiam super tristitiam haberem</verse>
    <verse label="Phil 2:28">festinantius ergo misi illum ut viso eo iterum gaudeatis et ego sine tristitia sim</verse>
    <verse label="Phil 2:29">excipite itaque illum cum omni gaudio in Domino et eiusmodi cum honore habetote</verse>
    <verse label="Phil 2:30">quoniam propter opus Christi usque ad mortem accessit tradens animam suam ut impleret id quod ex vobis deerat erga meum obsequium</verse>
    <verse label="Phil 3:1">de cetero fratres mei gaudete in Domino eadem vobis scribere mihi quidem non pigrum vobis autem necessarium</verse>
    <verse label="Phil 3:2">videte canes videte malos operarios videte concisionem</verse>
    <verse label="Phil 3:3">nos enim sumus circumcisio qui spiritu Deo servimus et gloriamur in Christo Iesu et non in carne fiduciam habentes</verse>
    <verse label="Phil 3:4">quamquam ego habeam confidentiam et in carne si quis alius videtur confidere in carne ego magis</verse>
    <verse label="Phil 3:5">circumcisus octava die ex genere Israhel de tribu Beniamin Hebraeus ex Hebraeis secundum legem Pharisaeus</verse>
    <verse label="Phil 3:6">secundum aemulationem persequens ecclesiam Dei secundum iustitiam quae in lege est conversatus sine querella</verse>
    <verse label="Phil 3:7">sed quae mihi fuerunt lucra haec arbitratus sum propter Christum detrimenta</verse>
    <verse label="Phil 3:8">verumtamen existimo omnia detrimentum esse propter eminentem scientiam Iesu Christi Domini mei propter quem omnia detrimentum feci et arbitror ut stercora ut Christum lucri faciam</verse>
    <verse label="Phil 3:9">et inveniar in illo non habens meam iustitiam quae ex lege est sed illam quae ex fide est Christi quae ex Deo est iustitia in fide</verse>
    <verse label="Phil 3:10">ad agnoscendum illum et virtutem resurrectionis eius et societatem passionum illius configuratus morti eius</verse>
    <verse label="Phil 3:11">si quo modo occurram ad resurrectionem quae est ex mortuis</verse>
    <verse label="Phil 3:12">non quod iam acceperim aut iam perfectus sim sequor autem si conprehendam in quo et conprehensus sum a Christo Iesu</verse>
    <verse label="Phil 3:13">fratres ego me non arbitror conprehendisse unum autem quae quidem retro sunt obliviscens ad ea vero quae sunt in priora extendens me</verse>
    <verse label="Phil 3:14">ad destinatum persequor ad bravium supernae vocationis Dei in Christo Iesu</verse>
    <verse label="Phil 3:15">quicumque ergo perfecti hoc sentiamus et si quid aliter sapitis et hoc vobis Deus revelabit</verse>
    <verse label="Phil 3:16">verumtamen ad quod pervenimus ut idem sapiamus et in eadem permaneamus regula</verse>
    <verse label="Phil 3:17">imitatores mei estote fratres et observate eos qui ita ambulant sicut habetis formam nos</verse>
    <verse label="Phil 3:18">multi enim ambulant quos saepe dicebam vobis nunc autem et flens dico inimicos crucis Christi</verse>
    <verse label="Phil 3:19">quorum finis interitus quorum deus venter et gloria in confusione ipsorum qui terrena sapiunt</verse>
    <verse label="Phil 3:20">nostra autem conversatio in caelis est unde etiam salvatorem expectamus Dominum Iesum Christum</verse>
    <verse label="Phil 3:21">qui reformabit corpus humilitatis nostrae configuratum corpori claritatis suae secundum operationem qua possit etiam subicere sibi omnia</verse>
    <verse label="Phil 4:1">itaque fratres mei carissimi et desiderantissimi gaudium meum et corona mea sic state in Domino carissimi</verse>
    <verse label="Phil 4:2">Euhodiam rogo et Syntychen deprecor id ipsum sapere in Domino</verse>
    <verse label="Phil 4:3">etiam rogo et te germane conpar adiuva illas quae mecum laboraverunt in evangelio cum Clemente et ceteris adiutoribus meis quorum nomina sunt in libro vitae</verse>
    <verse label="Phil 4:4">gaudete in Domino semper iterum dico gaudete</verse>
    <verse label="Phil 4:5">modestia vestra nota sit omnibus hominibus Dominus prope</verse>
    <verse label="Phil 4:6">nihil solliciti sitis sed in omni oratione et obsecratione cum gratiarum actione petitiones vestrae innotescant apud Deum</verse>
    <verse label="Phil 4:7">et pax Dei quae exsuperat omnem sensum custodiat corda vestra et intellegentias vestras in Christo Iesu</verse>
    <verse label="Phil 4:8">de cetero fratres quaecumque sunt vera quaecumque pudica quaecumque iusta quaecumque sancta quaecumque amabilia quaecumque bonae famae si qua virtus si qua laus haec cogitate</verse>
    <verse label="Phil 4:9">quae et didicistis et accepistis et audistis et vidistis in me haec agite et Deus pacis erit vobiscum</verse>
    <verse label="Phil 4:10">gavisus sum autem in Domino vehementer quoniam tandem aliquando refloruistis pro me sentire sicut et sentiebatis occupati autem eratis</verse>
    <verse label="Phil 4:11">non quasi propter penuriam dico ego enim didici in quibus sum sufficiens esse</verse>
    <verse label="Phil 4:12">scio et humiliari scio et abundare ubique et in omnibus institutus sum et satiari et esurire et abundare et penuriam pati</verse>
    <verse label="Phil 4:13">omnia possum in eo qui me confortat</verse>
    <verse label="Phil 4:14">verumtamen bene fecistis communicantes tribulationi meae</verse>
    <verse label="Phil 4:15">scitis autem et vos Philippenses quod in principio evangelii quando profectus sum a Macedonia nulla mihi ecclesia communicavit in ratione dati et accepti nisi vos soli</verse>
    <verse label="Phil 4:16">quia et Thessalonicam et semel et bis in usum mihi misistis</verse>
    <verse label="Phil 4:17">non quia quaero datum sed requiro fructum abundantem in rationem vestram</verse>
    <verse label="Phil 4:18">habeo autem omnia et abundo repletus sum acceptis ab Epafrodito quae misistis odorem suavitatis hostiam acceptam placentem Deo</verse>
    <verse label="Phil 4:19">Deus autem meus impleat omne desiderium vestrum secundum divitias suas in gloria in Christo Iesu</verse>
    <verse label="Phil 4:20">Deo autem et Patri nostro gloria in saecula saeculorum amen</verse>
    <verse label="Phil 4:21">salutate omnem sanctum in Christo Iesu salutant vos qui mecum sunt fratres</verse>
    <verse label="Phil 4:22">salutant vos omnes sancti maxime autem qui de Caesaris domo sunt</verse>
    <verse label="Phil 4:23">gratia Domini Iesu Christi cum spiritu vestro amen</verse>
  </lyrics>
</song>

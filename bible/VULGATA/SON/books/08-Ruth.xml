<?xml version="1.0" encoding="UTF-8"?>
<song>
  <title>Ruth</title>
  <lyrics>
    <verse label="Ruth 1:1">in diebus unius iudicis quando iudices praeerant facta est fames in terra abiitque homo de Bethleem Iuda ut peregrinaretur in regione moabitide cum uxore sua ac duobus liberis</verse>
    <verse label="Ruth 1:2">ipse vocabatur Helimelech uxor eius Noemi e duobus filiis alter Maalon et alter Chellion Ephrathei de Bethleem Iuda ingressique regionem moabitidem morabantur ibi</verse>
    <verse label="Ruth 1:3">et mortuus est Helimelech maritus Noemi remansitque ipsa cum filiis</verse>
    <verse label="Ruth 1:4">qui acceperunt uxores moabitidas quarum una vocabatur Orpha altera Ruth manseruntque ibi decem annis</verse>
    <verse label="Ruth 1:5">et ambo mortui sunt Maalon videlicet et Chellion remansitque mulier orbata duobus liberis ac marito</verse>
    <verse label="Ruth 1:6">et surrexit ut in patriam pergeret cum utraque nuru sua de regione moabitide audierat enim quod respexisset Dominus populum suum et dedisset eis escas</verse>
    <verse label="Ruth 1:7">egressa est itaque de loco peregrinationis suae cum utraque nuru et iam in via posita revertendi in terram Iuda</verse>
    <verse label="Ruth 1:8">dixit ad eas ite in domum matris vestrae faciat Dominus vobiscum misericordiam sicut fecistis cum mortuis et mecum</verse>
    <verse label="Ruth 1:9">det vobis invenire requiem in domibus virorum quos sortiturae estis et osculata est eas quae elevata voce flere coeperunt</verse>
    <verse label="Ruth 1:10">et dicere tecum pergemus ad populum tuum</verse>
    <verse label="Ruth 1:11">quibus illa respondit revertimini filiae mi cur venitis mecum num ultra habeo filios in utero meo ut viros ex me sperare possitis</verse>
    <verse label="Ruth 1:12">revertimini filiae mi abite iam enim senectute confecta sum nec apta vinculo coniugali etiam si possem hac nocte concipere et parere filios</verse>
    <verse label="Ruth 1:13">si eos expectare velitis donec crescant et annos impleant pubertatis ante eritis vetulae quam nubatis nolite quaeso filiae mi quia vestra angustia me magis premit et egressa est manus Domini contra me</verse>
    <verse label="Ruth 1:14">elevata igitur voce rursum flere coeperunt Orpha osculata socrum est ac reversa Ruth adhesit socrui suae</verse>
    <verse label="Ruth 1:15">cui dixit Noemi en reversa est cognata tua ad populum suum et ad deos suos vade cum ea</verse>
    <verse label="Ruth 1:16">quae respondit ne adverseris mihi ut relinquam te et abeam quocumque perrexeris pergam ubi morata fueris et ego pariter morabor populus tuus populus meus et Deus tuus Deus meus</verse>
    <verse label="Ruth 1:17">quae te morientem terra susceperit in ea moriar ibique locum accipiam sepulturae haec mihi faciat Deus et haec addat si non sola mors me et te separaverit</verse>
    <verse label="Ruth 1:18">videns ergo Noemi quod obstinato Ruth animo decrevisset secum pergere adversari noluit nec ultra ad suos reditum persuadere</verse>
    <verse label="Ruth 1:19">profectaeque sunt simul et venerunt in Bethleem quibus urbem ingressis velox apud cunctos fama percrebuit dicebantque mulieres haec est illa Noemi</verse>
    <verse label="Ruth 1:20">quibus ait ne vocetis me Noemi id est pulchram sed vocate me Mara hoc est amaram quia valde me amaritudine replevit Omnipotens</verse>
    <verse label="Ruth 1:21">egressa sum plena et vacuam reduxit me Dominus cur igitur vocatis me Noemi quam humiliavit Dominus et adflixit Omnipotens</verse>
    <verse label="Ruth 1:22">venit ergo Noemi cum Ruth Moabitide nuru sua de terra peregrinationis suae ac reversa est in Bethleem quando primum hordea metebantur</verse>
    <verse label="Ruth 2:1">erat autem vir Helimelech consanguineus homo potens et magnarum opum nomine Booz</verse>
    <verse label="Ruth 2:2">dixitque Ruth Moabitis ad socrum suam si iubes vadam in agrum et colligam spicas quae metentium fugerint manus ubicumque clementis in me patris familias repperero gratiam cui illa respondit vade filia mi</verse>
    <verse label="Ruth 2:3">abiit itaque et colligebat spicas post terga metentium accidit autem ut ager ille haberet dominum Booz qui erat de cognatione Helimelech</verse>
    <verse label="Ruth 2:4">et ecce ipse veniebat de Bethleem dixitque messoribus Dominus vobiscum qui responderunt ei benedicat tibi Dominus</verse>
    <verse label="Ruth 2:5">dixitque Booz iuveni qui messoribus praeerat cuius est haec puella</verse>
    <verse label="Ruth 2:6">qui respondit haec est Moabitis quae venit cum Noemi de regione moabitide</verse>
    <verse label="Ruth 2:7">et rogavit ut spicas colligeret remanentes sequens messorum vestigia et de mane usque nunc stat in agro et ne ad momentum quidem domum reversa est</verse>
    <verse label="Ruth 2:8">et ait Booz ad Ruth audi filia ne vadas ad colligendum in alterum agrum nec recedas ab hoc loco sed iungere puellis meis</verse>
    <verse label="Ruth 2:9">et ubi messuerint sequere mandavi enim pueris meis ut nemo tibi molestus sit sed etiam si sitieris vade ad sarcinulas et bibe aquas de quibus et pueri bibunt</verse>
    <verse label="Ruth 2:10">quae cadens in faciem suam et adorans super terram dixit ad eum unde mihi hoc ut invenirem gratiam ante oculos tuos et nosse me dignareris peregrinam mulierem</verse>
    <verse label="Ruth 2:11">cui ille respondit nuntiata sunt mihi omnia quae feceris socrui tuae post mortem viri tui et quod dereliqueris parentes tuos et terram in qua nata es et veneris ad populum quem ante nesciebas</verse>
    <verse label="Ruth 2:12">reddat tibi Dominus pro opere tuo et plenam mercedem recipias a Domino Deo Israhel ad quem venisti et sub cuius confugisti alas</verse>
    <verse label="Ruth 2:13">quae ait inveni gratiam ante oculos tuos domine mi qui consolatus es me et locutus es ad cor ancillae tuae quae non sum similis unius puellarum tuarum</verse>
    <verse label="Ruth 2:14">dixitque ad eam Booz quando hora vescendi fuerit veni huc et comede panem et intingue buccellam tuam in aceto sedit itaque ad messorum latus et congessit pulentam sibi comeditque et saturata est et tulit reliquias</verse>
    <verse label="Ruth 2:15">atque inde surrexit ut spicas ex more colligeret praecepit autem Booz pueris suis dicens etiam si vobiscum metere voluerit ne prohibeatis eam</verse>
    <verse label="Ruth 2:16">et de vestris quoque manipulis proicite de industria et remanere permittite ut absque rubore colligat et colligentem nemo corripiat</verse>
    <verse label="Ruth 2:17">collegit ergo in agro usque ad vesperam et quae collegerat virga caedens et excutiens invenit hordei quasi oephi mensuram id est tres modios</verse>
    <verse label="Ruth 2:18">quos portans reversa est in civitatem et ostendit socrui suae insuper protulit et dedit ei de reliquiis cibi sui quo saturata fuerat</verse>
    <verse label="Ruth 2:19">dixitque ei socrus ubi hodie collegisti et ubi fecisti opus sit benedictus qui misertus est tui indicavitque ei apud quem esset operata et nomen dixit viri quod Booz vocaretur</verse>
    <verse label="Ruth 2:20">cui respondit Noemi benedictus sit a Domino quoniam eandem gratiam quam praebuerat vivis servavit et mortuis rursumque propinquus ait noster est homo</verse>
    <verse label="Ruth 2:21">et Ruth hoc quoque inquit praecepit mihi ut tamdiu messoribus eius iungerer donec omnes segetes meterentur</verse>
    <verse label="Ruth 2:22">cui dixit socrus melius est filia mi ut cum puellis eius exeas ad metendum ne in alieno agro quispiam resistat tibi</verse>
    <verse label="Ruth 2:23">iuncta est itaque puellis Booz et tamdiu cum eis messuit donec hordea et triticum in horreis conderentur</verse>
    <verse label="Ruth 3:1">postquam autem reversa est ad socrum suam audivit ab ea filia mi quaeram tibi requiem et providebo ut bene sit tibi</verse>
    <verse label="Ruth 3:2">Booz iste cuius puellis in agro iuncta es propinquus est noster et hac nocte aream hordei ventilat</verse>
    <verse label="Ruth 3:3">lava igitur et unguere et induere cultioribus vestimentis ac descende in aream non te videat homo donec esum potumque finierit</verse>
    <verse label="Ruth 3:4">quando autem ierit ad dormiendum nota locum in quo dormiat veniesque et discoperies pallium quo operitur a parte pedum et proicies te et ibi iacebis ipse autem dicet tibi quid agere debeas</verse>
    <verse label="Ruth 3:5">quae respondit quicquid praeceperis faciam</verse>
    <verse label="Ruth 3:6">descenditque in aream et fecit omnia quae sibi imperaverat socrus</verse>
    <verse label="Ruth 3:7">cumque comedisset Booz et bibisset et factus esset hilarior issetque ad dormiendum iuxta acervum manipulorum venit abscondite et discoperto a pedibus eius pallio se proiecit</verse>
    <verse label="Ruth 3:8">et ecce nocte iam media expavit homo et conturbatus est viditque mulierem iacentem ad pedes suos</verse>
    <verse label="Ruth 3:9">et ait illi quae es illaque respondit ego sum Ruth ancilla tua expande pallium tuum super famulam tuam quia propinquus es</verse>
    <verse label="Ruth 3:10">et ille benedicta inquit es Domino filia et priorem misericordiam posteriore superasti quia non es secuta iuvenes pauperes sive divites</verse>
    <verse label="Ruth 3:11">noli ergo metuere sed quicquid dixeris mihi faciam tibi scit enim omnis populus qui habitat intra portas urbis meae mulierem te esse virtutis</verse>
    <verse label="Ruth 3:12">nec abnuo me propinquum sed est alius me propinquior</verse>
    <verse label="Ruth 3:13">quiesce hac nocte et facto mane si te voluerit propinquitatis iure retinere bene res acta est sin autem ille noluerit ego te absque ulla dubitatione suscipiam vivit Dominus dormi usque mane</verse>
    <verse label="Ruth 3:14">dormivit itaque ad pedes eius usque ad noctis abscessum surrexitque antequam homines se cognoscerent mutuo et dixit Booz cave ne quis noverit quod huc veneris</verse>
    <verse label="Ruth 3:15">et rursum expande inquit palliolum tuum quo operiris et tene utraque manu qua extendente et tenente mensus est sex modios hordei et posuit super eam quae portans ingressa est civitatem</verse>
    <verse label="Ruth 3:16">et venit ad socrum suam quae dixit ei quid egisti filia narravitque ei omnia quae sibi fecisset homo</verse>
    <verse label="Ruth 3:17">et ait ecce sex modios hordei dedit mihi et ait nolo vacuam te reverti ad socrum tuam</verse>
    <verse label="Ruth 3:18">dixitque Noemi expecta filia donec videamus quem res exitum habeat neque enim cessabit homo nisi conpleverit quod locutus est</verse>
    <verse label="Ruth 4:1">ascendit ergo Booz ad portam et sedit ibi cumque vidisset propinquum praeterire de quo prius sermo habitus est dixit ad eum declina paulisper et sede hic vocans eum nomine suo qui devertit et sedit</verse>
    <verse label="Ruth 4:2">tollens autem Booz decem viros de senioribus civitatis dixit ad eos sedete hic</verse>
    <verse label="Ruth 4:3">quibus residentibus locutus est ad propinquum partem agri fratris nostri Helimelech vendit Noemi quae reversa est de regione moabitide</verse>
    <verse label="Ruth 4:4">quod audire te volui et tibi dicere coram cunctis sedentibus et maioribus natu de populo meo si vis possidere iure propinquitatis eme et posside sin autem tibi displicet hoc ipsum indica mihi ut sciam quid facere debeam nullus est enim propinquus excepto te qui prior es et me qui secundus sum at ille respondit ego agrum emam</verse>
    <verse label="Ruth 4:5">cui dixit Booz quando emeris agrum de manu mulieris Ruth quoque Moabitidem quae uxor defuncti fuit debes accipere ut suscites nomen propinqui tui in hereditate sua</verse>
    <verse label="Ruth 4:6">qui respondit cedo iure propinquitatis neque enim posteritatem familiae meae delere debeo tu meo utere privilegio quo me libenter carere profiteor</verse>
    <verse label="Ruth 4:7">hic autem erat mos antiquitus in Israhel inter propinquos et si quando alter alteri suo iure cedebat ut esset firma concessio solvebat homo calciamentum suum et dabat proximo suo hoc erat testimonium cessionis in Israhel</verse>
    <verse label="Ruth 4:8">dixit ergo propinquus Booz tolle calciamentum quod statim solvit de pede suo</verse>
    <verse label="Ruth 4:9">at ille maioribus natu et universo populo testes inquit vos estis hodie quod possederim omnia quae fuerunt Helimelech et Chellion et Maalon tradente Noemi</verse>
    <verse label="Ruth 4:10">et Ruth Moabitidem uxorem Maalon in coniugium sumpserim ut suscitem nomen defuncti in hereditate sua ne vocabulum eius de familia sua ac fratribus et populo deleatur vos inquam huius rei testes estis</verse>
    <verse label="Ruth 4:11">respondit omnis populus qui erat in porta et maiores natu nos testes sumus faciat Dominus hanc mulierem quae ingreditur domum tuam sicut Rachel et Liam quae aedificaverunt domum Israhel ut sit exemplum virtutis in Ephrata et habeat celebre nomen in Bethleem</verse>
    <verse label="Ruth 4:12">fiatque domus tua sicut domus Phares quem Thamar peperit Iudae de semine quod dederit Dominus tibi ex hac puella</verse>
    <verse label="Ruth 4:13">tulit itaque Booz Ruth et accepit uxorem ingressusque est ad eam et dedit illi Dominus ut conciperet et pareret filium</verse>
    <verse label="Ruth 4:14">dixeruntque mulieres ad Noemi benedictus Dominus qui non est passus ut deficeret successor familiae tuae et vocaretur nomen eius in Israhel</verse>
    <verse label="Ruth 4:15">et habeas qui consoletur animam tuam et enutriat senectutem de nuru enim tua natus est quae te diligit et multo tibi est melior quam si septem haberes filios</verse>
    <verse label="Ruth 4:16">susceptumque Noemi puerum posuit in sinu suo et nutricis ac gerulae officio fungebatur</verse>
    <verse label="Ruth 4:17">vicinae autem mulieres congratulantes ei et dicentes natus est filius Noemi vocaverunt nomen eius Obed hic est pater Isai patris David</verse>
    <verse label="Ruth 4:18">hae sunt generationes Phares Phares genuit Esrom</verse>
    <verse label="Ruth 4:19">Esrom genuit Aram Aram genuit Aminadab</verse>
    <verse label="Ruth 4:20">Aminadab genuit Naasson Naasson genuit Salma</verse>
    <verse label="Ruth 4:21">Salma genuit Booz Booz genuit Obed</verse>
  </lyrics>
</song>

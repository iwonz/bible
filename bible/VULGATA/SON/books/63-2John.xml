<?xml version="1.0" encoding="UTF-8"?>
<song>
  <title>Epistula II Ioannis</title>
  <lyrics>
    <verse label="2John 1:1">senior electae dominae et natis eius quos ego diligo in veritate et non ego solus sed et omnes qui cognoverunt veritatem</verse>
    <verse label="2John 1:2">propter veritatem quae permanet in nobis et nobiscum erit in aeternum</verse>
    <verse label="2John 1:3">sit nobiscum gratia misericordia pax a Deo Patre et a Christo Iesu Filio Patris in veritate et caritate</verse>
    <verse label="2John 1:4">gavisus sum valde quoniam inveni de filiis tuis ambulantes in veritate sicut mandatum accepimus a Patre</verse>
    <verse label="2John 1:5">et nunc rogo te domina non tamquam mandatum novum scribens tibi sed quod habuimus ab initio ut diligamus alterutrum</verse>
    <verse label="2John 1:6">et haec est caritas ut ambulemus secundum mandata eius hoc mandatum est ut quemadmodum audistis ab initio in eo ambuletis</verse>
    <verse label="2John 1:7">quoniam multi seductores exierunt in mundum qui non confitentur Iesum Christum venientem in carne hic est seductor et antichristus</verse>
    <verse label="2John 1:8">videte vosmet ipsos ne perdatis quae operati estis sed ut mercedem plenam accipiatis</verse>
    <verse label="2John 1:9">omnis qui praecedit et non manet in doctrina Christi Deum non habet qui permanet in doctrina hic et Filium et Patrem habet</verse>
    <verse label="2John 1:10">si quis venit ad vos et hanc doctrinam non adfert nolite recipere eum in domum nec have ei dixeritis</verse>
    <verse label="2John 1:11">qui enim dicit illi have communicat operibus illius malignis</verse>
    <verse label="2John 1:12">plura habens vobis scribere nolui per cartam et atramentum spero enim me futurum apud vos et os ad os loqui ut gaudium vestrum plenum sit</verse>
    <verse label="2John 1:13">salutant te filii sororis tuae electae</verse>
  </lyrics>
</song>

<?xml version="1.0" encoding="UTF-8"?>
<song>
  <title>Epistula I Petri</title>
  <lyrics>
    <verse label="1Pet 1:1">Petrus apostolus Iesu Christi electis advenis dispersionis Ponti Galatiae Cappadociae Asiae et Bithyniae</verse>
    <verse label="1Pet 1:2">secundum praescientiam Dei Patris in sanctificatione Spiritus in oboedientiam et aspersionem sanguinis Iesu Christi gratia vobis et pax multiplicetur</verse>
    <verse label="1Pet 1:3">benedictus Deus et Pater Domini nostri Iesu Christi qui secundum magnam misericordiam suam regeneravit nos in spem vivam per resurrectionem Iesu Christi ex mortuis</verse>
    <verse label="1Pet 1:4">in hereditatem incorruptibilem et incontaminatam et inmarcescibilem conservatam in caelis in vobis</verse>
    <verse label="1Pet 1:5">qui in virtute Dei custodimini per fidem in salutem paratam revelari in tempore novissimo</verse>
    <verse label="1Pet 1:6">in quo exultatis modicum nunc si oportet contristati in variis temptationibus</verse>
    <verse label="1Pet 1:7">ut probatum vestrae fidei multo pretiosius sit auro quod perit per ignem probato inveniatur in laudem et gloriam et honorem in revelatione Iesu Christi</verse>
    <verse label="1Pet 1:8">quem cum non videritis diligitis in quem nunc quoque non videntes credentes autem exultatis laetitia inenarrabili et glorificata</verse>
    <verse label="1Pet 1:9">reportantes finem fidei vestrae salutem animarum</verse>
    <verse label="1Pet 1:10">de qua salute exquisierunt atque scrutati sunt prophetae qui de futura in vobis gratia prophetaverunt</verse>
    <verse label="1Pet 1:11">scrutantes in quod vel quale tempus significaret in eis Spiritus Christi praenuntians eas quae in Christo sunt passiones et posteriores glorias</verse>
    <verse label="1Pet 1:12">quibus revelatum est quia non sibi ipsis vobis autem ministrabant ea quae nunc nuntiata sunt vobis per eos qui evangelizaverunt vos Spiritu Sancto misso de caelo in quae desiderant angeli prospicere</verse>
    <verse label="1Pet 1:13">propter quod succincti lumbos mentis vestrae sobrii perfecte sperate in eam quae offertur vobis gratiam in revelatione Iesu Christi</verse>
    <verse label="1Pet 1:14">quasi filii oboedientiae non configurati prioribus ignorantiae vestrae desideriis</verse>
    <verse label="1Pet 1:15">sed secundum eum qui vocavit vos sanctum et ipsi sancti in omni conversatione sitis</verse>
    <verse label="1Pet 1:16">quoniam scriptum est sancti eritis quia ego sanctus sum</verse>
    <verse label="1Pet 1:17">et si Patrem invocatis eum qui sine acceptione personarum iudicat secundum uniuscuiusque opus in timore incolatus vestri tempore conversamini</verse>
    <verse label="1Pet 1:18">scientes quod non corruptibilibus argento vel auro redempti estis de vana vestra conversatione paternae traditionis</verse>
    <verse label="1Pet 1:19">sed pretioso sanguine quasi agni incontaminati et inmaculati Christi</verse>
    <verse label="1Pet 1:20">praecogniti quidem ante constitutionem mundi manifestati autem novissimis temporibus propter vos</verse>
    <verse label="1Pet 1:21">qui per ipsum fideles estis in Deo qui suscitavit eum a mortuis et dedit ei gloriam ut fides vestra et spes esset in Deo</verse>
    <verse label="1Pet 1:22">animas vestras castificantes in oboedientia caritatis in fraternitatis amore simplici ex corde invicem diligite adtentius</verse>
    <verse label="1Pet 1:23">renati non ex semine corruptibili sed incorruptibili per verbum Dei vivi et permanentis</verse>
    <verse label="1Pet 1:24">quia omnis caro ut faenum et omnis gloria eius tamquam flos faeni exaruit faenum et flos decidit</verse>
    <verse label="1Pet 1:25">verbum autem Domini manet in aeternum hoc est autem verbum quod evangelizatum est in vos</verse>
    <verse label="1Pet 2:1">deponentes igitur omnem malitiam et omnem dolum et simulationes et invidias et omnes detractiones</verse>
    <verse label="1Pet 2:2">sicut modo geniti infantes rationale sine dolo lac concupiscite ut in eo crescatis in salutem</verse>
    <verse label="1Pet 2:3">si gustastis quoniam dulcis Dominus</verse>
    <verse label="1Pet 2:4">ad quem accedentes lapidem vivum ab hominibus quidem reprobatum a Deo autem electum honorificatum</verse>
    <verse label="1Pet 2:5">et ipsi tamquam lapides vivi superaedificamini domus spiritalis sacerdotium sanctum offerre spiritales hostias acceptabiles Deo per Iesum Christum</verse>
    <verse label="1Pet 2:6">propter quod continet in scriptura ecce pono in Sion lapidem summum angularem electum pretiosum et qui crediderit in eo non confundetur</verse>
    <verse label="1Pet 2:7">vobis igitur honor credentibus non credentibus autem lapis quem reprobaverunt aedificantes hic factus est in caput anguli</verse>
    <verse label="1Pet 2:8">et lapis offensionis et petra scandali qui offendunt verbo nec credunt in quod et positi sunt</verse>
    <verse label="1Pet 2:9">vos autem genus electum regale sacerdotium gens sancta populus adquisitionis ut virtutes adnuntietis eius qui de tenebris vos vocavit in admirabile lumen suum</verse>
    <verse label="1Pet 2:10">qui aliquando non populus nunc autem populus Dei qui non consecuti misericordiam nunc autem misericordiam consecuti</verse>
    <verse label="1Pet 2:11">carissimi obsecro tamquam advenas et peregrinos abstinere vos a carnalibus desideriis quae militant adversus animam</verse>
    <verse label="1Pet 2:12">conversationem vestram inter gentes habentes bonam ut in eo quod detractant de vobis tamquam de malefactoribus ex bonis operibus considerantes glorificent Deum in die visitationis</verse>
    <verse label="1Pet 2:13">subiecti estote omni humanae creaturae propter Dominum sive regi quasi praecellenti</verse>
    <verse label="1Pet 2:14">sive ducibus tamquam ab eo missis ad vindictam malefactorum laudem vero bonorum</verse>
    <verse label="1Pet 2:15">quia sic est voluntas Dei ut benefacientes obmutescere faciatis inprudentium hominum ignorantiam</verse>
    <verse label="1Pet 2:16">quasi liberi et non quasi velamen habentes malitiae libertatem sed sicut servi Dei</verse>
    <verse label="1Pet 2:17">omnes honorate fraternitatem diligite Deum timete regem honorificate</verse>
    <verse label="1Pet 2:18">servi subditi in omni timore dominis non tantum bonis et modestis sed etiam discolis</verse>
    <verse label="1Pet 2:19">haec est enim gratia si propter conscientiam Dei sustinet quis tristitias patiens iniuste</verse>
    <verse label="1Pet 2:20">quae enim gloria est si peccantes et colaphizati suffertis sed si benefacientes et patientes sustinetis haec est gratia apud Deum</verse>
    <verse label="1Pet 2:21">in hoc enim vocati estis quia et Christus passus est pro vobis vobis relinquens exemplum ut sequamini vestigia eius</verse>
    <verse label="1Pet 2:22">qui peccatum non fecit nec inventus est dolus in ore ipsius</verse>
    <verse label="1Pet 2:23">qui cum malediceretur non maledicebat cum pateretur non comminabatur tradebat autem iudicanti se iniuste</verse>
    <verse label="1Pet 2:24">qui peccata nostra ipse pertulit in corpore suo super lignum ut peccatis mortui iustitiae viveremus cuius livore sanati estis</verse>
    <verse label="1Pet 2:25">eratis enim sicut oves errantes sed conversi estis nunc ad pastorem et episcopum animarum vestrarum</verse>
    <verse label="1Pet 3:1">similiter mulieres subditae suis viris ut et si qui non credunt verbo per mulierum conversationem sine verbo lucri fiant</verse>
    <verse label="1Pet 3:2">considerantes in timore castam conversationem vestram</verse>
    <verse label="1Pet 3:3">quarum sit non extrinsecus capillaturae aut circumdatio auri aut indumenti vestimentorum cultus</verse>
    <verse label="1Pet 3:4">sed qui absconditus cordis est homo in incorruptibilitate quieti et modesti spiritus quod est in conspectu Dei locuples</verse>
    <verse label="1Pet 3:5">sic enim aliquando et sanctae mulieres sperantes in Deo ornabant se subiectae propriis viris</verse>
    <verse label="1Pet 3:6">sicut Sarra oboediebat Abrahae dominum eum vocans cuius estis filiae benefacientes et non timentes ullam perturbationem</verse>
    <verse label="1Pet 3:7">viri similiter cohabitantes secundum scientiam quasi infirmiori vaso muliebri inpertientes honorem tamquam et coheredibus gratiae vitae uti ne inpediantur orationes vestrae</verse>
    <verse label="1Pet 3:8">in fine autem omnes unianimes conpatientes fraternitatis amatores misericordes humiles</verse>
    <verse label="1Pet 3:9">non reddentes malum pro malo vel maledictum pro maledicto sed e contrario benedicentes quia in hoc vocati estis ut benedictionem hereditate possideatis</verse>
    <verse label="1Pet 3:10">qui enim vult vitam diligere et videre dies bonos coerceat linguam suam a malo et labia eius ne loquantur dolum</verse>
    <verse label="1Pet 3:11">declinet autem a malo et faciat bonum inquirat pacem et persequatur eam</verse>
    <verse label="1Pet 3:12">quia oculi Domini super iustos et aures eius in preces eorum vultus autem Domini super facientes mala</verse>
    <verse label="1Pet 3:13">et quis est qui vobis noceat si boni aemulatores fueritis</verse>
    <verse label="1Pet 3:14">sed et si quid patimini propter iustitiam beati timorem autem eorum ne timueritis et non conturbemini</verse>
    <verse label="1Pet 3:15">Dominum autem Christum sanctificate in cordibus vestris parati semper ad satisfactionem omni poscenti vos rationem de ea quae in vobis est spe</verse>
    <verse label="1Pet 3:16">sed cum modestia et timore conscientiam habentes bonam ut in eo quod detrahunt vobis confundantur qui calumniantur vestram bonam in Christo conversationem</verse>
    <verse label="1Pet 3:17">melius est enim benefacientes si velit voluntas Dei pati quam malefacientes</verse>
    <verse label="1Pet 3:18">quia et Christus semel pro peccatis mortuus est iustus pro iniustis ut nos offerret Deo mortificatus carne vivificatus autem spiritu</verse>
    <verse label="1Pet 3:19">in quo et his qui in carcere erant spiritibus veniens praedicavit</verse>
    <verse label="1Pet 3:20">qui increduli fuerant aliquando quando expectabat Dei patientia in diebus Noe cum fabricaretur arca in qua pauci id est octo animae salvae factae sunt per aquam</verse>
    <verse label="1Pet 3:21">quod et vos nunc similis formae salvos facit baptisma non carnis depositio sordium sed conscientiae bonae interrogatio in Deum per resurrectionem Iesu Christi</verse>
    <verse label="1Pet 3:22">qui est in dextera Dei profectus in caelum subiectis sibi angelis et potestatibus et virtutibus</verse>
    <verse label="1Pet 4:1">Christo igitur passo in carne et vos eadem cogitatione armamini quia qui passus est carne desiit a peccatis</verse>
    <verse label="1Pet 4:2">ut iam non hominum desideriis sed voluntate Dei quod reliquum est in carne vivat temporis</verse>
    <verse label="1Pet 4:3">sufficit enim praeteritum tempus ad voluntatem gentium consummandam qui ambulaverunt in luxuriis desideriis vinolentiis comesationibus potationibus et inlicitis idolorum cultibus</verse>
    <verse label="1Pet 4:4">in quo peregrinantur non concurrentibus vobis in eandem luxuriae confusionem blasphemantes</verse>
    <verse label="1Pet 4:5">qui reddent rationem ei qui paratus est iudicare vivos et mortuos</verse>
    <verse label="1Pet 4:6">propter hoc enim et mortuis evangelizatum est ut iudicentur quidem secundum homines in carne vivant autem secundum Deum spiritu</verse>
    <verse label="1Pet 4:7">omnium autem finis adpropinquavit estote itaque prudentes et vigilate in orationibus</verse>
    <verse label="1Pet 4:8">ante omnia mutuam in vosmet ipsos caritatem continuam habentes quia caritas operit multitudinem peccatorum</verse>
    <verse label="1Pet 4:9">hospitales invicem sine murmuratione</verse>
    <verse label="1Pet 4:10">unusquisque sicut accepit gratiam in alterutrum illam administrantes sicut boni dispensatores multiformis gratiae Dei</verse>
    <verse label="1Pet 4:11">si quis loquitur quasi sermones Dei si quis ministrat tamquam ex virtute quam administrat Deus ut in omnibus honorificetur Deus per Iesum Christum cui est gloria et imperium in saecula saeculorum amen</verse>
    <verse label="1Pet 4:12">carissimi nolite peregrinari in fervore qui ad temptationem vobis fit quasi novi aliquid vobis contingat</verse>
    <verse label="1Pet 4:13">sed communicantes Christi passionibus gaudete ut et in revelatione gloriae eius gaudeatis exultantes</verse>
    <verse label="1Pet 4:14">si exprobramini in nomine Christi beati quoniam gloriae Dei Spiritus in vobis requiescit</verse>
    <verse label="1Pet 4:15">nemo enim vestrum patiatur quasi homicida aut fur aut maledicus aut alienorum appetitor</verse>
    <verse label="1Pet 4:16">si autem ut Christianus non erubescat glorificet autem Deum in isto nomine</verse>
    <verse label="1Pet 4:17">quoniam tempus ut incipiat iudicium de domo Dei si autem primum a nobis qui finis eorum qui non credunt Dei evangelio</verse>
    <verse label="1Pet 4:18">et si iustus vix salvatur impius et peccator ubi parebit</verse>
    <verse label="1Pet 4:19">itaque et hii qui patiuntur secundum voluntatem Dei fideli creatori commendant animas suas in benefactis</verse>
    <verse label="1Pet 5:1">seniores ergo qui in vobis sunt obsecro consenior et testis Christi passionum qui et eius quae in futuro revelanda est gloriae communicator</verse>
    <verse label="1Pet 5:2">pascite qui est in vobis gregem Dei providentes non coacto sed spontanee secundum Deum neque turpis lucri gratia sed voluntarie</verse>
    <verse label="1Pet 5:3">neque ut dominantes in cleris sed formae facti gregi et ex animo</verse>
    <verse label="1Pet 5:4">et cum apparuerit princeps pastorum percipietis inmarcescibilem gloriae coronam</verse>
    <verse label="1Pet 5:5">similiter adulescentes subditi estote senioribus omnes autem invicem humilitatem insinuate quia Deus superbis resistit humilibus autem dat gratiam</verse>
    <verse label="1Pet 5:6">humiliamini igitur sub potenti manu Dei ut vos exaltet in tempore visitationis</verse>
    <verse label="1Pet 5:7">omnem sollicitudinem vestram proicientes in eum quoniam ipsi cura est de vobis</verse>
    <verse label="1Pet 5:8">sobrii estote vigilate quia adversarius vester diabolus tamquam leo rugiens circuit quaerens quem devoret</verse>
    <verse label="1Pet 5:9">cui resistite fortes fide scientes eadem passionum ei quae in mundo est vestrae fraternitati fieri</verse>
    <verse label="1Pet 5:10">Deus autem omnis gratiae qui vocavit nos in aeternam suam gloriam in Christo Iesu modicum passos ipse perficiet confirmabit solidabit</verse>
    <verse label="1Pet 5:11">ipsi imperium in saecula saeculorum amen</verse>
    <verse label="1Pet 5:12">per Silvanum vobis fidelem fratrem ut arbitror breviter scripsi obsecrans et contestans hanc esse veram gratiam Dei in qua state</verse>
    <verse label="1Pet 5:13">salutat vos quae est in Babylone cumelecta et Marcus filius meus</verse>
    <verse label="1Pet 5:14">salutate invicem in osculo sancto gratia vobis omnibus qui estis in Christo</verse>
  </lyrics>
</song>

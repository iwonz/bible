<?xml version="1.0" encoding="UTF-8"?>
<song>
  <title>Iob</title>
  <lyrics>
    <verse label="Job 1:1">vir erat in terra Hus nomine Iob et erat vir ille simplex et rectus ac timens Deum et recedens a malo</verse>
    <verse label="Job 1:2">natique sunt ei septem filii et tres filiae</verse>
    <verse label="Job 1:3">et fuit possessio eius septem milia ovium et tria milia camelorum quingenta quoque iuga boum et quingentae asinae ac familia multa nimis eratque vir ille magnus inter omnes Orientales</verse>
    <verse label="Job 1:4">et ibant filii eius et faciebant convivium per domos unusquisque in die suo et mittentes vocabant tres sorores suas ut comederent et biberent cum eis</verse>
    <verse label="Job 1:5">cumque in orbem transissent dies convivii mittebat ad eos Iob et sanctificabat illos consurgensque diluculo offerebat holocausta per singulos dicebat enim ne forte peccaverint filii mei et benedixerint Deo in cordibus suis sic faciebat Iob cunctis diebus</verse>
    <verse label="Job 1:6">quadam autem die cum venissent filii Dei ut adsisterent coram Domino adfuit inter eos etiam Satan</verse>
    <verse label="Job 1:7">cui dixit Dominus unde venis qui respondens ait circuivi terram et perambulavi eam</verse>
    <verse label="Job 1:8">dixitque Dominus ad eum numquid considerasti servum meum Iob quod non sit ei similis in terra homo simplex et rectus et timens Deum ac recedens a malo</verse>
    <verse label="Job 1:9">cui respondens Satan ait numquid frustra timet Iob Deum</verse>
    <verse label="Job 1:10">nonne tu vallasti eum ac domum eius universamque substantiam per circuitum operibus manuum eius benedixisti et possessio illius crevit in terra</verse>
    <verse label="Job 1:11">sed extende paululum manum tuam et tange cuncta quae possidet nisi in facie tua benedixerit tibi</verse>
    <verse label="Job 1:12">dixit ergo Dominus ad Satan ecce universa quae habet in manu tua sunt tantum in eum ne extendas manum tuam egressusque est Satan a facie Domini</verse>
    <verse label="Job 1:13">cum autem quadam die filii et filiae eius comederent et biberent vinum in domo fratris sui primogeniti</verse>
    <verse label="Job 1:14">nuntius venit ad Iob qui diceret boves arabant et asinae pascebantur iuxta eos</verse>
    <verse label="Job 1:15">et inruerunt Sabei tuleruntque omnia et pueros percusserunt gladio et evasi ego solus ut nuntiarem tibi</verse>
    <verse label="Job 1:16">cumque adhuc ille loqueretur venit alter et dixit ignis Dei cecidit e caelo et tactas oves puerosque consumpsit et effugi ego solus ut nuntiarem tibi</verse>
    <verse label="Job 1:17">sed et illo adhuc loquente venit alius et dixit Chaldei fecerunt tres turmas et invaserunt camelos et tulerunt eos necnon et pueros percusserunt gladio et ego fugi solus ut nuntiarem tibi</verse>
    <verse label="Job 1:18">loquebatur ille et ecce alius intravit et dixit filiis tuis et filiabus vescentibus et bibentibus vinum in domo fratris sui primogeniti</verse>
    <verse label="Job 1:19">repente ventus vehemens inruit a regione deserti et concussit quattuor angulos domus quae corruens oppressit liberos tuos et mortui sunt et effugi ego solus ut nuntiarem tibi</verse>
    <verse label="Job 1:20">tunc surrexit Iob et scidit tunicam suam et tonso capite corruens in terram adoravit</verse>
    <verse label="Job 1:21">et dixit nudus egressus sum de utero matris meae et nudus revertar illuc Dominus dedit Dominus abstulit sit nomen Domini benedictum</verse>
    <verse label="Job 1:22">in omnibus his non peccavit Iob neque stultum quid contra Deum locutus est</verse>
    <verse label="Job 2:1">factum est autem cum quadam die venissent filii Dei et starent coram Domino venisset quoque Satan inter eos et staret in conspectu eius</verse>
    <verse label="Job 2:2">ut diceret Dominus ad Satan unde venis qui respondens ait circuivi terram et perambulavi eam</verse>
    <verse label="Job 2:3">et dixit Dominus ad Satan numquid considerasti servum meum Iob quod non sit ei similis in terra vir simplex et rectus timens Deum ac recedens a malo et adhuc retinens innocentiam tu autem commovisti me adversus eum ut adfligerem illum frustra</verse>
    <verse label="Job 2:4">cui respondens Satan ait pellem pro pelle et cuncta quae habet homo dabit pro anima sua</verse>
    <verse label="Job 2:5">alioquin mitte manum tuam et tange os eius et carnem et tunc videbis quod in facie benedicat tibi</verse>
    <verse label="Job 2:6">dixit ergo Dominus ad Satan ecce in manu tua est verumtamen animam illius serva</verse>
    <verse label="Job 2:7">egressus igitur Satan a facie Domini percussit Iob ulcere pessimo a planta pedis usque ad verticem eius</verse>
    <verse label="Job 2:8">qui testa saniem deradebat sedens in sterquilinio</verse>
    <verse label="Job 2:9">dixit autem illi uxor sua adhuc tu permanes in simplicitate tua benedic Deo et morere</verse>
    <verse label="Job 2:10">qui ait ad illam quasi una de stultis locuta es si bona suscepimus de manu Domini quare mala non suscipiamus in omnibus his non peccavit Iob labiis suis</verse>
    <verse label="Job 2:11">igitur audientes tres amici Iob omne malum quod accidisset ei venerunt singuli de loco suo Eliphaz Themanites et Baldad Suites et Sophar Naamathites condixerant enim ut pariter venientes visitarent eum et consolarentur</verse>
    <verse label="Job 2:12">cumque levassent procul oculos suos non cognoverunt eum et exclamantes ploraverunt scissisque vestibus sparserunt pulverem super caput suum in caelum</verse>
    <verse label="Job 2:13">et sederunt cum eo in terram septem diebus et septem noctibus et nemo loquebatur ei verbum videbant enim dolorem esse vehementem</verse>
    <verse label="Job 3:1">post haec aperuit Iob os suum et maledixit diei suo</verse>
    <verse label="Job 3:2">et locutus est</verse>
    <verse label="Job 3:3">pereat dies in qua natus sum et nox in qua dictum est conceptus est homo</verse>
    <verse label="Job 3:4">dies ille vertatur in tenebras non requirat eum Deus desuper et non inlustret lumine</verse>
    <verse label="Job 3:5">obscurent eum tenebrae et umbra mortis occupet eum caligo et involvatur amaritudine</verse>
    <verse label="Job 3:6">noctem illam tenebrosus turbo possideat non conputetur in diebus anni nec numeretur in mensibus</verse>
    <verse label="Job 3:7">sit nox illa solitaria nec laude digna</verse>
    <verse label="Job 3:8">maledicant ei qui maledicunt diei qui parati sunt suscitare Leviathan</verse>
    <verse label="Job 3:9">obtenebrentur stellae caligine eius expectet lucem et non videat nec ortum surgentis aurorae</verse>
    <verse label="Job 3:10">quia non conclusit ostia ventris qui portavit me nec abstulit mala ab oculis meis</verse>
    <verse label="Job 3:11">quare non in vulva mortuus sum egressus ex utero non statim perii</verse>
    <verse label="Job 3:12">quare exceptus genibus cur lactatus uberibus</verse>
    <verse label="Job 3:13">nunc enim dormiens silerem et somno meo requiescerem</verse>
    <verse label="Job 3:14">cum regibus et consulibus terrae qui aedificant sibi solitudines</verse>
    <verse label="Job 3:15">aut cum principibus qui possident aurum et replent domos suas argento</verse>
    <verse label="Job 3:16">aut sicut abortivum absconditum non subsisterem vel qui concepti non viderunt lucem</verse>
    <verse label="Job 3:17">ibi impii cessaverunt a tumultu et ibi requieverunt fessi robore</verse>
    <verse label="Job 3:18">et quondam vincti pariter sine molestia non audierunt vocem exactoris</verse>
    <verse label="Job 3:19">parvus et magnus ibi sunt et servus liber a domino suo</verse>
    <verse label="Job 3:20">quare data est misero lux et vita his qui in amaritudine animae sunt</verse>
    <verse label="Job 3:21">qui expectant mortem et non venit quasi effodientes thesaurum</verse>
    <verse label="Job 3:22">gaudentque vehementer cum invenerint sepulchrum</verse>
    <verse label="Job 3:23">viro cuius abscondita est via et circumdedit eum Deus tenebris</verse>
    <verse label="Job 3:24">antequam comedam suspiro et quasi inundantes aquae sic rugitus meus</verse>
    <verse label="Job 3:25">quia timor quem timebam evenit mihi et quod verebar accidit</verse>
    <verse label="Job 3:26">nonne dissimulavi nonne silui nonne quievi et venit super me indignatio</verse>
    <verse label="Job 4:1">respondens autem Eliphaz Themanites dixit</verse>
    <verse label="Job 4:2">si coeperimus loqui tibi forsitan moleste accipias sed conceptum sermonem tenere quis possit</verse>
    <verse label="Job 4:3">ecce docuisti multos et manus lassas roborasti</verse>
    <verse label="Job 4:4">vacillantes confirmaverunt sermones tui et genua trementia confortasti</verse>
    <verse label="Job 4:5">nunc autem venit super te plaga et defecisti tetigit te et conturbatus es</verse>
    <verse label="Job 4:6">timor tuus fortitudo tua patientia tua et perfectio viarum tuarum</verse>
    <verse label="Job 4:7">recordare obsecro te quis umquam innocens perierit aut quando recti deleti sint</verse>
    <verse label="Job 4:8">quin potius vidi eos qui operantur iniquitatem et seminant dolores et metunt eos</verse>
    <verse label="Job 4:9">flante Deo perisse et spiritu irae eius esse consumptos</verse>
    <verse label="Job 4:10">rugitus leonis et vox leaenae et dentes catulorum leonum contriti sunt</verse>
    <verse label="Job 4:11">tigris periit eo quod non haberet praedam et catuli leonis dissipati sunt</verse>
    <verse label="Job 4:12">porro ad me dictum est verbum absconditum et quasi furtive suscepit auris mea venas susurri eius</verse>
    <verse label="Job 4:13">in horrore visionis nocturnae quando solet sopor occupare homines</verse>
    <verse label="Job 4:14">pavor tenuit me et tremor et omnia ossa mea perterrita sunt</verse>
    <verse label="Job 4:15">et cum spiritus me praesente transiret inhorruerunt pili carnis meae</verse>
    <verse label="Job 4:16">stetit quidam cuius non agnoscebam vultum imago coram oculis meis et vocem quasi aurae lenis audivi</verse>
    <verse label="Job 4:17">numquid homo Dei conparatione iustificabitur aut factore suo purior erit vir</verse>
    <verse label="Job 4:18">ecce qui serviunt ei non sunt stabiles et in angelis suis repperit pravitatem</verse>
    <verse label="Job 4:19">quanto magis hii qui habitant domos luteas qui terrenum habent fundamentum consumentur velut a tinea</verse>
    <verse label="Job 4:20">de mane usque ad vesperum succidentur et quia nullus intellegit in aeternum peribunt</verse>
    <verse label="Job 4:21">qui autem reliqui fuerint auferentur ex eis morientur et non in sapientia</verse>
    <verse label="Job 5:1">voca ergo si est qui tibi respondeat et ad aliquem sanctorum convertere</verse>
    <verse label="Job 5:2">vere stultum interficit iracundia et parvulum occidit invidia</verse>
    <verse label="Job 5:3">ego vidi stultum firma radice et maledixi pulchritudini eius statim</verse>
    <verse label="Job 5:4">longe fient filii eius a salute et conterentur in porta et non erit qui eruat</verse>
    <verse label="Job 5:5">cuius messem famelicus comedet et ipsum rapiet armatus et ebibent sitientes divitias eius</verse>
    <verse label="Job 5:6">nihil in terra sine causa fit et de humo non orietur dolor</verse>
    <verse label="Job 5:7">homo ad laborem nascitur et avis ad volatum</verse>
    <verse label="Job 5:8">quam ob rem ego deprecabor Dominum et ad Deum ponam eloquium meum</verse>
    <verse label="Job 5:9">qui facit magna et inscrutabilia et mirabilia absque numero</verse>
    <verse label="Job 5:10">qui dat pluviam super faciem terrae et inrigat aquis universa</verse>
    <verse label="Job 5:11">qui ponit humiles in sublimi et maerentes erigit sospitate</verse>
    <verse label="Job 5:12">qui dissipat cogitationes malignorum ne possint implere manus eorum quod coeperant</verse>
    <verse label="Job 5:13">qui adprehendit sapientes in astutia eorum et consilium pravorum dissipat</verse>
    <verse label="Job 5:14">per diem incurrent tenebras et quasi in nocte sic palpabunt in meridie</verse>
    <verse label="Job 5:15">porro salvum faciet a gladio oris eorum et de manu violenti pauperem</verse>
    <verse label="Job 5:16">et erit egeno spes iniquitas autem contrahet os suum</verse>
    <verse label="Job 5:17">beatus homo qui corripitur a Domino increpationem ergo Domini ne reprobes</verse>
    <verse label="Job 5:18">quia ipse vulnerat et medetur percutit et manus eius sanabunt</verse>
    <verse label="Job 5:19">in sex tribulationibus liberabit te et in septima non tanget te malum</verse>
    <verse label="Job 5:20">in fame eruet te de morte et in bello de manu gladii</verse>
    <verse label="Job 5:21">a flagello linguae absconderis et non timebis calamitatem cum venerit</verse>
    <verse label="Job 5:22">in vastitate et fame ridebis et bestiam terrae non formidabis</verse>
    <verse label="Job 5:23">sed cum lapidibus regionum pactum tuum et bestiae terrae pacificae erunt tibi</verse>
    <verse label="Job 5:24">et scies quod pacem habeat tabernaculum tuum et visitans speciem tuam non peccabis</verse>
    <verse label="Job 5:25">scies quoque quoniam multiplex erit semen tuum et progenies tua quasi herba terrae</verse>
    <verse label="Job 5:26">ingredieris in abundantia sepulchrum sicut infertur acervus in tempore suo</verse>
    <verse label="Job 5:27">ecce hoc ut investigavimus ita est quod auditum mente pertracta</verse>
    <verse label="Job 6:1">respondens autem Iob dixit</verse>
    <verse label="Job 6:2">utinam adpenderentur peccata mea quibus iram merui et calamitas quam patior in statera</verse>
    <verse label="Job 6:3">quasi harena maris haec gravior appareret unde et verba mea dolore sunt plena</verse>
    <verse label="Job 6:4">quia sagittae Domini in me sunt quarum indignatio ebibit spiritum meum et terrores Domini militant contra me</verse>
    <verse label="Job 6:5">numquid rugiet onager cum habuerit herbam aut mugiet bos cum ante praesepe plenum steterit</verse>
    <verse label="Job 6:6">aut poterit comedi insulsum quod non est sale conditum aut potest aliquis gustare quod gustatum adfert mortem</verse>
    <verse label="Job 6:7">quae prius tangere nolebat anima mea nunc prae angustia cibi mei sunt</verse>
    <verse label="Job 6:8">quis det ut veniat petitio mea et quod expecto tribuat mihi Deus</verse>
    <verse label="Job 6:9">et qui coepit ipse me conterat solvat manum suam et succidat me</verse>
    <verse label="Job 6:10">et haec mihi sit consolatio ut adfligens me dolore non parcat nec contradicam sermonibus Sancti</verse>
    <verse label="Job 6:11">quae est enim fortitudo mea ut sustineam aut quis finis meus ut patienter agam</verse>
    <verse label="Job 6:12">nec fortitudo lapidum fortitudo mea nec caro mea aerea est</verse>
    <verse label="Job 6:13">ecce non est auxilium mihi in me et necessarii quoque mei recesserunt a me</verse>
    <verse label="Job 6:14">qui tollit ab amico suo misericordiam timorem Domini derelinquit</verse>
    <verse label="Job 6:15">fratres mei praeterierunt me sicut torrens qui raptim transit in convallibus</verse>
    <verse label="Job 6:16">qui timent pruinam inruet super eos nix</verse>
    <verse label="Job 6:17">tempore quo fuerint dissipati peribunt et ut incaluerit solventur de loco suo</verse>
    <verse label="Job 6:18">involutae sunt semitae gressuum eorum ambulabunt in vacuum et peribunt</verse>
    <verse label="Job 6:19">considerate semitas Theman itinera Saba et expectate paulisper</verse>
    <verse label="Job 6:20">confusi sunt quia speravi venerunt quoque usque ad me et pudore cooperti sunt</verse>
    <verse label="Job 6:21">nunc venistis et modo videntes plagam meam timetis</verse>
    <verse label="Job 6:22">numquid dixi adferte mihi et de substantia vestra donate mihi</verse>
    <verse label="Job 6:23">vel liberate me de manu hostis et de manu robustorum eruite me</verse>
    <verse label="Job 6:24">docete me et ego tacebo et si quid forte ignoravi instruite me</verse>
    <verse label="Job 6:25">quare detraxistis sermonibus veritatis cum e vobis nullus sit qui possit arguere</verse>
    <verse label="Job 6:26">ad increpandum tantum eloquia concinnatis et in ventum verba profertis</verse>
    <verse label="Job 6:27">super pupillum inruitis et subvertere nitimini amicum vestrum</verse>
    <verse label="Job 6:28">verumtamen quod coepistis explete praebete aurem et videte an mentiar</verse>
    <verse label="Job 6:29">respondete obsecro absque contentione et loquentes id quod iustum est iudicate</verse>
    <verse label="Job 6:30">et non invenietis in lingua mea iniquitatem nec in faucibus meis stultitia personabit</verse>
    <verse label="Job 7:1">militia est vita hominis super terram et sicut dies mercennarii dies eius</verse>
    <verse label="Job 7:2">sicut servus desiderat umbram et sicut mercennarius praestolatur finem operis sui</verse>
    <verse label="Job 7:3">sic et ego habui menses vacuos et noctes laboriosas enumeravi mihi</verse>
    <verse label="Job 7:4">si dormiero dico quando consurgam et rursum expectabo vesperam et replebor doloribus usque ad tenebras</verse>
    <verse label="Job 7:5">induta est caro mea putredine et sordibus pulveris cutis mea aruit et contracta est</verse>
    <verse label="Job 7:6">dies mei velocius transierunt quam a texente tela succiditur et consumpti sunt absque ulla spe</verse>
    <verse label="Job 7:7">memento quia ventus est vita mea et non revertetur oculus meus ut videat bona</verse>
    <verse label="Job 7:8">nec aspiciet me visus hominis oculi tui in me et non subsistam</verse>
    <verse label="Job 7:9">sicut consumitur nubes et pertransit sic qui descenderit ad inferos non ascendet</verse>
    <verse label="Job 7:10">nec revertetur ultra in domum suam neque cognoscet eum amplius locus eius</verse>
    <verse label="Job 7:11">quapropter et ego non parcam ori meo loquar in tribulatione spiritus mei confabulabor cum amaritudine animae meae</verse>
    <verse label="Job 7:12">numquid mare sum ego aut cetus quia circumdedisti me carcere</verse>
    <verse label="Job 7:13">si dixero consolabitur me lectulus meus et relevabor loquens mecum in strato meo</verse>
    <verse label="Job 7:14">terrebis me per somnia et per visiones horrore concuties</verse>
    <verse label="Job 7:15">quam ob rem elegit suspendium anima mea et mortem ossa mea</verse>
    <verse label="Job 7:16">desperavi nequaquam ultra iam vivam parce mihi nihil enim sunt dies mei</verse>
    <verse label="Job 7:17">quid est homo quia magnificas eum aut quia ponis erga eum cor tuum</verse>
    <verse label="Job 7:18">visitas eum diluculo et subito probas illum</verse>
    <verse label="Job 7:19">usquequo non parces mihi nec dimittis me ut gluttiam salivam meam</verse>
    <verse label="Job 7:20">peccavi quid faciam tibi o custos hominum quare posuisti me contrarium tibi et factus sum mihimet ipsi gravis</verse>
    <verse label="Job 7:21">cur non tolles peccatum meum et quare non auferes iniquitatem meam ecce nunc in pulvere dormiam et si mane me quaesieris non subsistam</verse>
    <verse label="Job 8:1">respondens autem Baldad Suites dixit</verse>
    <verse label="Job 8:2">usquequo loqueris talia et spiritus multiplex sermones oris tui</verse>
    <verse label="Job 8:3">numquid Deus subplantat iudicium et Omnipotens subvertit quod iustum est</verse>
    <verse label="Job 8:4">etiam si filii tui peccaverunt ei et dimisit eos in manu iniquitatis suae</verse>
    <verse label="Job 8:5">tu tamen si diluculo consurrexeris ad Deum et Omnipotentem fueris deprecatus</verse>
    <verse label="Job 8:6">si mundus et rectus incesseris statim evigilabit ad te et pacatum reddet habitaculum iustitiae tuae</verse>
    <verse label="Job 8:7">in tantum ut priora tua fuerint parva et novissima tua multiplicentur nimis</verse>
    <verse label="Job 8:8">interroga enim generationem pristinam et diligenter investiga patrum memoriam</verse>
    <verse label="Job 8:9">hesterni quippe sumus et ignoramus quoniam sicut umbra dies nostri sunt super terram</verse>
    <verse label="Job 8:10">et ipsi docebunt te loquentur tibi et de corde suo proferent eloquia</verse>
    <verse label="Job 8:11">numquid vivere potest scirpus absque humore aut crescet carectum sine aqua</verse>
    <verse label="Job 8:12">cum adhuc sit in flore nec carpatur manu ante omnes herbas arescit</verse>
    <verse label="Job 8:13">sic viae omnium qui obliviscuntur Deum et spes hypocritae peribit</verse>
    <verse label="Job 8:14">non ei placebit vecordia sua et sicut tela aranearum fiducia eius</verse>
    <verse label="Job 8:15">innitetur super domum suam et non stabit fulciet eam et non consurget</verse>
    <verse label="Job 8:16">humectus videtur antequam veniat sol et in horto suo germen eius egreditur</verse>
    <verse label="Job 8:17">super acervum petrarum radices eius densabuntur et inter lapides commorabitur</verse>
    <verse label="Job 8:18">si absorbuerit eum de loco suo negabit eum et dicet non novi te</verse>
    <verse label="Job 8:19">haec est enim laetitia viae eius ut rursum de terra alii germinentur</verse>
    <verse label="Job 8:20">Deus non proiciet simplicem nec porriget manum malignis</verse>
    <verse label="Job 8:21">donec impleatur risu os tuum et labia tua iubilo</verse>
    <verse label="Job 8:22">qui oderunt te induentur confusione et tabernaculum impiorum non subsistet</verse>
    <verse label="Job 9:1">et respondens Iob ait</verse>
    <verse label="Job 9:2">vere scio quod ita sit et quod non iustificetur homo conpositus Deo</verse>
    <verse label="Job 9:3">si voluerit contendere cum eo non poterit ei respondere unum pro mille</verse>
    <verse label="Job 9:4">sapiens corde est et fortis robore quis restitit ei et pacem habuit</verse>
    <verse label="Job 9:5">qui transtulit montes et nescierunt hii quos subvertit in furore suo</verse>
    <verse label="Job 9:6">qui commovet terram de loco suo et columnae eius concutiuntur</verse>
    <verse label="Job 9:7">qui praecipit soli et non oritur et stellas claudit quasi sub signaculo</verse>
    <verse label="Job 9:8">qui extendit caelos solus et graditur super fluctus maris</verse>
    <verse label="Job 9:9">qui facit Arcturum et Oriona et Hyadas et interiora austri</verse>
    <verse label="Job 9:10">qui facit magna et inconprehensibilia et mirabilia quorum non est numerus</verse>
    <verse label="Job 9:11">si venerit ad me non videbo si abierit non intellegam eum</verse>
    <verse label="Job 9:12">si repente interroget quis respondebit ei vel quis dicere potest cur facis</verse>
    <verse label="Job 9:13">Deus cuius resistere irae nemo potest et sub quo curvantur qui portant orbem</verse>
    <verse label="Job 9:14">quantus ergo sum ego qui respondeam ei et loquar verbis meis cum eo</verse>
    <verse label="Job 9:15">qui etiam si habuero quippiam iustum non respondebo sed meum iudicem deprecabor</verse>
    <verse label="Job 9:16">et cum invocantem exaudierit me non credo quod audierit vocem meam</verse>
    <verse label="Job 9:17">in turbine enim conteret me et multiplicabit vulnera mea etiam sine causa</verse>
    <verse label="Job 9:18">non concedit requiescere spiritum meum et implet me amaritudinibus</verse>
    <verse label="Job 9:19">si fortitudo quaeritur robustissimus est si aequitas iudicii nemo pro me audet testimonium dicere</verse>
    <verse label="Job 9:20">si iustificare me voluero os meum condemnabit me si innocentem ostendere pravum me conprobabit</verse>
    <verse label="Job 9:21">etiam si simplex fuero hoc ipsum ignorabit anima mea et taedebit me vitae meae</verse>
    <verse label="Job 9:22">unum est quod locutus sum et innocentem et impium ipse consumit</verse>
    <verse label="Job 9:23">si flagellat occidat semel et non de poenis innocentum rideat</verse>
    <verse label="Job 9:24">terra data est in manu impii vultum iudicum eius operit quod si non ille est quis ergo est</verse>
    <verse label="Job 9:25">dies mei velociores fuerunt cursore fugerunt et non viderunt bonum</verse>
    <verse label="Job 9:26">pertransierunt quasi naves poma portantes sicut aquila volans ad escam</verse>
    <verse label="Job 9:27">cum dixero nequaquam ita loquar commuto faciem meam et dolore torqueor</verse>
    <verse label="Job 9:28">verebar omnia opera mea sciens quod non parceres delinquenti</verse>
    <verse label="Job 9:29">si autem et sic impius sum quare frustra laboravi</verse>
    <verse label="Job 9:30">si lotus fuero quasi aquis nivis et fulserint velut mundissimae manus meae</verse>
    <verse label="Job 9:31">tamen sordibus intingues me et abominabuntur me vestimenta mea</verse>
    <verse label="Job 9:32">neque enim viro qui similis mei est respondebo nec qui mecum in iudicio ex aequo possit audiri</verse>
    <verse label="Job 9:33">non est qui utrumque valeat arguere et ponere manum suam in ambobus</verse>
    <verse label="Job 9:34">auferat a me virgam suam et pavor eius non me terreat</verse>
    <verse label="Job 9:35">loquar et non timebo eum neque enim possum metuens respondere</verse>
    <verse label="Job 10:1">taedet animam meam vitae meae dimittam adversum me eloquium meum loquar in amaritudine animae meae</verse>
    <verse label="Job 10:2">dicam Deo noli me condemnare indica mihi cur me ita iudices</verse>
    <verse label="Job 10:3">numquid bonum tibi videtur si calumnieris et opprimas me opus manuum tuarum et consilium impiorum adiuves</verse>
    <verse label="Job 10:4">numquid oculi carnei tibi sunt aut sicut videt homo et tu videbis</verse>
    <verse label="Job 10:5">numquid sicut dies hominis dies tui et anni tui sicut humana sunt tempora</verse>
    <verse label="Job 10:6">ut quaeras iniquitatem meam et peccatum meum scruteris</verse>
    <verse label="Job 10:7">et scias quia nihil impium fecerim cum sit nemo qui de manu tua possit eruere</verse>
    <verse label="Job 10:8">manus tuae plasmaverunt me et fecerunt me totum in circuitu et sic repente praecipitas me</verse>
    <verse label="Job 10:9">memento quaeso quod sicut lutum feceris me et in pulverem reduces me</verse>
    <verse label="Job 10:10">nonne sicut lac mulsisti me et sicut caseum me coagulasti</verse>
    <verse label="Job 10:11">pelle et carnibus vestisti me et ossibus et nervis conpegisti me</verse>
    <verse label="Job 10:12">vitam et misericordiam tribuisti mihi et visitatio tua custodivit spiritum meum</verse>
    <verse label="Job 10:13">licet haec celes in corde tuo tamen scio quia universorum memineris</verse>
    <verse label="Job 10:14">si peccavi et ad horam pepercisti mihi cur ab iniquitate mea mundum me esse non pateris</verse>
    <verse label="Job 10:15">et si impius fuero vae mihi est et si iustus non levabo caput saturatus adflictione et miseria</verse>
    <verse label="Job 10:16">et propter superbiam quasi leaenam capies me reversusque mirabiliter me crucias</verse>
    <verse label="Job 10:17">instauras testes tuos contra me et multiplicas iram tuam adversum me et poenae militant in me</verse>
    <verse label="Job 10:18">quare de vulva eduxisti me qui utinam consumptus essem ne oculus me videret</verse>
    <verse label="Job 10:19">fuissem quasi qui non essem de utero translatus ad tumulum</verse>
    <verse label="Job 10:20">numquid non paucitas dierum meorum finietur brevi dimitte ergo me ut plangam paululum dolorem meum</verse>
    <verse label="Job 10:21">antequam vadam et non revertar ad terram tenebrosam et opertam mortis caligine</verse>
    <verse label="Job 10:22">terram miseriae et tenebrarum ubi umbra mortis et nullus ordo et sempiternus horror inhabitans</verse>
    <verse label="Job 11:1">respondens autem Sophar Naamathites dixit</verse>
    <verse label="Job 11:2">numquid qui multa loquitur non et audiet aut vir verbosus iustificabitur</verse>
    <verse label="Job 11:3">tibi soli tacebunt homines et cum ceteros inriseris a nullo confutaberis</verse>
    <verse label="Job 11:4">dixisti enim purus est sermo meus et mundus sum in conspectu tuo</verse>
    <verse label="Job 11:5">atque utinam Deus loqueretur tecum et aperiret labia sua tibi</verse>
    <verse label="Job 11:6">ut ostenderet tibi secreta sapientiae et quod multiplex esset lex eius et intellegeres quod multo minora exigaris a Deo quam meretur iniquitas tua</verse>
    <verse label="Job 11:7">forsitan vestigia Dei conprehendes et usque ad perfectum Omnipotentem repperies</verse>
    <verse label="Job 11:8">excelsior caelo est et quid facies profundior inferno et unde cognosces</verse>
    <verse label="Job 11:9">longior terrae mensura eius et latior mari</verse>
    <verse label="Job 11:10">si subverterit omnia vel in unum coartaverit quis contradicet ei</verse>
    <verse label="Job 11:11">ipse enim novit hominum vanitatem et videns iniquitatem nonne considerat</verse>
    <verse label="Job 11:12">vir vanus in superbiam erigitur et tamquam pullum onagri se liberum natum putat</verse>
    <verse label="Job 11:13">tu autem firmasti cor tuum et expandisti ad eum manus tuas</verse>
    <verse label="Job 11:14">si iniquitatem quod est in manu tua abstuleris a te et non manserit in tabernaculo tuo iniustitia</verse>
    <verse label="Job 11:15">tum levare poteris faciem tuam absque macula et eris stabilis et non timebis</verse>
    <verse label="Job 11:16">miseriae quoque oblivisceris et quasi aquarum quae praeterierint recordaberis</verse>
    <verse label="Job 11:17">et quasi meridianus fulgor consurget tibi ad vesperam et cum te consumptum putaveris orieris ut lucifer</verse>
    <verse label="Job 11:18">et habebis fiduciam proposita tibi spe et defossus securus dormies</verse>
    <verse label="Job 11:19">requiesces et non erit qui te exterreat et deprecabuntur faciem tuam plurimi</verse>
    <verse label="Job 11:20">oculi autem impiorum deficient et effugium peribit ab eis et spes eorum abominatio animae</verse>
    <verse label="Job 12:1">respondens autem Iob dixit</verse>
    <verse label="Job 12:2">ergo vos estis soli homines et vobiscum morietur sapientia</verse>
    <verse label="Job 12:3">et mihi est cor sicut et vobis nec inferior vestri sum quis enim haec quae nostis ignorat</verse>
    <verse label="Job 12:4">qui deridetur ab amico suo sicut ego invocabit Deum et exaudiet eum deridetur enim iusti simplicitas</verse>
    <verse label="Job 12:5">lampas contempta apud cogitationes divitum parata ad tempus statutum</verse>
    <verse label="Job 12:6">abundant tabernacula praedonum et audacter provocant Deum cum ipse dederit omnia in manibus eorum</verse>
    <verse label="Job 12:7">nimirum interroga iumenta et docebunt te et volatilia caeli et indicabunt tibi</verse>
    <verse label="Job 12:8">loquere terrae et respondebit tibi et narrabunt pisces maris</verse>
    <verse label="Job 12:9">quis ignorat quod omnia haec manus Domini fecerit</verse>
    <verse label="Job 12:10">in cuius manu anima omnis viventis et spiritus universae carnis hominis</verse>
    <verse label="Job 12:11">nonne auris verba diiudicat et fauces comedentis saporem</verse>
    <verse label="Job 12:12">in antiquis est sapientia et in multo tempore prudentia</verse>
    <verse label="Job 12:13">apud ipsum est sapientia et fortitudo ipse habet consilium et intellegentiam</verse>
    <verse label="Job 12:14">si destruxerit nemo est qui aedificet et si incluserit hominem nullus est qui aperiat</verse>
    <verse label="Job 12:15">si continuerit aquas omnia siccabuntur et si emiserit eas subvertent terram</verse>
    <verse label="Job 12:16">apud ipsum est fortitudo et sapientia ipse novit et decipientem et eum qui decipitur</verse>
    <verse label="Job 12:17">adducit consiliarios in stultum finem et iudices in stuporem</verse>
    <verse label="Job 12:18">balteum regum dissolvit et praecingit fune renes eorum</verse>
    <verse label="Job 12:19">ducit sacerdotes inglorios et optimates subplantat</verse>
    <verse label="Job 12:20">commutans labium veracium et doctrinam senum auferens</verse>
    <verse label="Job 12:21">effundit despectionem super principes et eos qui oppressi fuerant relevans</verse>
    <verse label="Job 12:22">qui revelat profunda de tenebris et producit in lucem umbram mortis</verse>
    <verse label="Job 12:23">qui multiplicat gentes et perdet eas et subversas in integrum restituet</verse>
    <verse label="Job 12:24">qui inmutat cor principum populi terrae et decipit eos ut frustra incedant per invium</verse>
    <verse label="Job 12:25">palpabunt quasi in tenebris et non in luce et errare eos faciet quasi ebrios</verse>
    <verse label="Job 13:1">ecce omnia et vidit oculus meus et audivit auris mea et intellexi singula</verse>
    <verse label="Job 13:2">secundum scientiam vestram et ego novi nec inferior vestri sum</verse>
    <verse label="Job 13:3">sed tamen ad Omnipotentem loquar et disputare cum Deo cupio</verse>
    <verse label="Job 13:4">prius vos ostendens fabricatores mendacii et cultores perversorum dogmatum</verse>
    <verse label="Job 13:5">atque utinam taceretis ut putaremini esse sapientes</verse>
    <verse label="Job 13:6">audite ergo correptiones meas et iudicium labiorum meorum adtendite</verse>
    <verse label="Job 13:7">numquid Deus indiget vestro mendacio ut pro illo loquamini dolos</verse>
    <verse label="Job 13:8">numquid faciem eius accipitis et pro Deo iudicare nitimini</verse>
    <verse label="Job 13:9">aut placebit ei quem celare nihil potest aut decipietur ut homo vestris fraudulentiis</verse>
    <verse label="Job 13:10">ipse vos arguet quoniam in abscondito faciem eius accipitis</verse>
    <verse label="Job 13:11">statim ut se commoverit turbabit vos et terror eius inruet super vos</verse>
    <verse label="Job 13:12">memoria vestra conparabitur cineri et redigentur in lutum cervices vestrae</verse>
    <verse label="Job 13:13">tacete paulisper ut loquar quodcumque mihi mens suggesserit</verse>
    <verse label="Job 13:14">quare lacero carnes meas dentibus meis et animam meam porto in manibus meis</verse>
    <verse label="Job 13:15">etiam si occiderit me in ipso sperabo verumtamen vias meas in conspectu eius arguam</verse>
    <verse label="Job 13:16">et ipse erit salvator meus non enim veniet in conspectu eius omnis hypocrita</verse>
    <verse label="Job 13:17">audite sermonem meum et enigmata percipite auribus vestris</verse>
    <verse label="Job 13:18">si fuero iudicatus scio quod iustus inveniar</verse>
    <verse label="Job 13:19">quis est qui iudicetur mecum veniat quare tacens consumor</verse>
    <verse label="Job 13:20">duo tantum ne facias mihi et tunc a facie tua non abscondar</verse>
    <verse label="Job 13:21">manum tuam longe fac a me et formido tua non me terreat</verse>
    <verse label="Job 13:22">et voca me et respondebo tibi aut certe loquar et tu responde mihi</verse>
    <verse label="Job 13:23">quantas habeo iniquitates et peccata scelera mea et delicta ostende mihi</verse>
    <verse label="Job 13:24">cur faciem tuam abscondis et arbitraris me inimicum tuum</verse>
    <verse label="Job 13:25">contra folium quod vento rapitur ostendis potentiam tuam et stipulam siccam persequeris</verse>
    <verse label="Job 13:26">scribis enim contra me amaritudines et consumere me vis peccatis adulescentiae meae</verse>
    <verse label="Job 13:27">posuisti in nervo pedem meum et observasti omnes semitas meas et vestigia pedum meorum considerasti</verse>
    <verse label="Job 13:28">qui quasi putredo consumendus sum et quasi vestimentum quod comeditur a tinea</verse>
    <verse label="Job 14:1">homo natus de muliere brevi vivens tempore repletus multis miseriis</verse>
    <verse label="Job 14:2">quasi flos egreditur et conteritur et fugit velut umbra et numquam in eodem statu permanet</verse>
    <verse label="Job 14:3">et dignum ducis super huiuscemodi aperire oculos tuos et adducere eum tecum in iudicium</verse>
    <verse label="Job 14:4">quis potest facere mundum de inmundo conceptum semine nonne tu qui solus es</verse>
    <verse label="Job 14:5">breves dies hominis sunt numerus mensuum eius apud te est constituisti terminos eius qui praeterire non poterunt</verse>
    <verse label="Job 14:6">recede paululum ab eo ut quiescat donec optata veniat sicut mercennarii dies eius</verse>
    <verse label="Job 14:7">lignum habet spem si praecisum fuerit rursum virescit et rami eius pullulant</verse>
    <verse label="Job 14:8">si senuerit in terra radix eius et in pulvere emortuus fuerit truncus illius</verse>
    <verse label="Job 14:9">ad odorem aquae germinabit et faciet comam quasi cum primum plantatum est</verse>
    <verse label="Job 14:10">homo vero cum mortuus fuerit et nudatus atque consumptus ubi quaeso est</verse>
    <verse label="Job 14:11">quomodo si recedant aquae de mari et fluvius vacuefactus arescat</verse>
    <verse label="Job 14:12">sic homo cum dormierit non resurget donec adteratur caelum non evigilabit nec consurget de somno suo</verse>
    <verse label="Job 14:13">quis mihi hoc tribuat ut in inferno protegas me ut abscondas me donec pertranseat furor tuus et constituas mihi tempus in quo recorderis mei</verse>
    <verse label="Job 14:14">putasne mortuus homo rursum vivet cunctis diebus quibus nunc milito expecto donec veniat inmutatio mea</verse>
    <verse label="Job 14:15">vocabis et ego respondebo tibi operi manuum tuarum porriges dexteram</verse>
    <verse label="Job 14:16">tu quidem gressus meos dinumerasti sed parces peccatis meis</verse>
    <verse label="Job 14:17">signasti quasi in sacculo delicta mea sed curasti iniquitatem meam</verse>
    <verse label="Job 14:18">mons cadens defluet et saxum transfertur de loco suo</verse>
    <verse label="Job 14:19">lapides excavant aquae et adluvione paulatim terra consumitur et homines ergo similiter perdes</verse>
    <verse label="Job 14:20">roborasti eum paululum ut in perpetuum pertransiret inmutabis faciem eius et emittes eum</verse>
    <verse label="Job 14:21">sive nobiles fuerint filii eius sive ignobiles non intelleget</verse>
    <verse label="Job 14:22">attamen caro eius dum vivet dolebit et anima illius super semet ipso lugebit</verse>
    <verse label="Job 15:1">respondens autem Eliphaz Themanites dixit</verse>
    <verse label="Job 15:2">numquid sapiens respondebit quasi in ventum loquens et implebit ardore stomachum suum</verse>
    <verse label="Job 15:3">arguis verbis eum qui non est aequalis tui et loqueris quod tibi non expedit</verse>
    <verse label="Job 15:4">quantum in te est evacuasti timorem et tulisti preces coram Deo</verse>
    <verse label="Job 15:5">docuit enim iniquitas tua os tuum et imitaris linguam blasphemantium</verse>
    <verse label="Job 15:6">condemnabit te os tuum et non ego et labia tua respondebunt tibi</verse>
    <verse label="Job 15:7">numquid primus homo tu natus es et ante colles formatus</verse>
    <verse label="Job 15:8">numquid consilium Dei audisti et inferior te erit eius sapientia</verse>
    <verse label="Job 15:9">quid nosti quod ignoremus quid intellegis quod nesciamus</verse>
    <verse label="Job 15:10">et senes et antiqui sunt in nobis multo vetustiores quam patres tui</verse>
    <verse label="Job 15:11">numquid grande est ut consoletur te Deus sed verba tua prava hoc prohibent</verse>
    <verse label="Job 15:12">quid te elevat cor tuum et quasi magna cogitans adtonitos habes oculos</verse>
    <verse label="Job 15:13">quid tumet contra Deum spiritus tuus ut proferas de ore huiuscemodi sermones</verse>
    <verse label="Job 15:14">quid est homo ut inmaculatus sit et ut iustus appareat natus de muliere</verse>
    <verse label="Job 15:15">ecce inter sanctos eius nemo inmutabilis et caeli non sunt mundi in conspectu eius</verse>
    <verse label="Job 15:16">quanto magis abominabilis et inutilis homo qui bibit quasi aquas iniquitatem</verse>
    <verse label="Job 15:17">ostendam tibi audi me quod vidi narrabo tibi</verse>
    <verse label="Job 15:18">sapientes confitentur et non abscondunt patres suos</verse>
    <verse label="Job 15:19">quibus solis data est terra et non transibit alienus per eos</verse>
    <verse label="Job 15:20">cunctis diebus suis impius superbit et numerus annorum incertus est tyrannidis eius</verse>
    <verse label="Job 15:21">sonitus terroris semper in auribus illius et cum pax sit ille insidias suspicatur</verse>
    <verse label="Job 15:22">non credit quod reverti possit de tenebris circumspectans undique gladium</verse>
    <verse label="Job 15:23">cum se moverit ad quaerendum panem novit quod paratus sit in manu eius tenebrarum dies</verse>
    <verse label="Job 15:24">terrebit eum tribulatio et angustia vallabit eum sicut regem qui praeparatur ad proelium</verse>
    <verse label="Job 15:25">tetendit enim adversus Deum manum suam et contra Omnipotentem roboratus est</verse>
    <verse label="Job 15:26">cucurrit adversus eum erecto collo et pingui cervice armatus est</verse>
    <verse label="Job 15:27">operuit faciem eius crassitudo et de lateribus eius arvina dependet</verse>
    <verse label="Job 15:28">habitavit in civitatibus desolatis et in domibus desertis quae in tumulos sunt redactae</verse>
    <verse label="Job 15:29">non ditabitur nec perseverabit substantia eius nec mittet in terra radicem suam</verse>
    <verse label="Job 15:30">non recedet de tenebris ramos eius arefaciet flamma et auferetur spiritu oris sui</verse>
    <verse label="Job 15:31">non credat frustra errore deceptus quod aliquo pretio redimendus sit</verse>
    <verse label="Job 15:32">antequam dies eius impleantur peribit et manus eius arescet</verse>
    <verse label="Job 15:33">laedetur quasi vinea in primo flore botrus eius et quasi oliva proiciens florem suum</verse>
    <verse label="Job 15:34">congregatio enim hypocritae sterilis et ignis devorabit tabernacula eorum qui munera libenter accipiunt</verse>
    <verse label="Job 15:35">concepit dolorem et peperit iniquitatem et uterus eius praeparat dolos</verse>
    <verse label="Job 16:1">respondens autem Iob dixit</verse>
    <verse label="Job 16:2">audivi frequenter talia consolatores onerosi omnes vos estis</verse>
    <verse label="Job 16:3">numquid habebunt finem verba ventosa aut aliquid tibi molestum est si loquaris</verse>
    <verse label="Job 16:4">poteram et ego similia vestri loqui atque utinam esset anima vestra pro anima mea</verse>
    <verse label="Job 16:5">consolarer et ego vos sermonibus et moverem caput meum super vos</verse>
    <verse label="Job 16:6">roborarem vos ore meo et moverem labia quasi parcens vobis</verse>
    <verse label="Job 16:7">sed quid agam si locutus fuero non quiescet dolor meus et si tacuero non recedet a me</verse>
    <verse label="Job 16:8">nunc autem oppressit me dolor meus et in nihili redacti sunt omnes artus mei</verse>
    <verse label="Job 16:9">rugae meae testimonium dicunt contra me et suscitatur falsiloquus adversus faciem meam contradicens mihi</verse>
    <verse label="Job 16:10">collegit furorem suum in me et comminans mihi infremuit contra me dentibus suis hostis meus terribilibus oculis me intuitus est</verse>
    <verse label="Job 16:11">aperuerunt super me ora sua exprobrantes percusserunt maxillam meam satiati sunt poenis meis</verse>
    <verse label="Job 16:12">conclusit me Deus apud iniquum et manibus impiorum me tradidit</verse>
    <verse label="Job 16:13">ego ille quondam opulentus repente contritus sum tenuit cervicem meam confregit me et posuit sibi quasi in signum</verse>
    <verse label="Job 16:14">circumdedit me lanceis suis convulneravit lumbos meos non pepercit et effudit in terra viscera mea</verse>
    <verse label="Job 16:15">concidit me vulnere super vulnus inruit in me quasi gigans</verse>
    <verse label="Job 16:16">saccum consui super cutem meam et operui cinere cornu meum</verse>
    <verse label="Job 16:17">facies mea intumuit a fletu et palpebrae meae caligaverunt</verse>
    <verse label="Job 16:18">haec passus sum absque iniquitate manus meae cum haberem mundas ad Deum preces</verse>
    <verse label="Job 16:19">terra ne operias sanguinem meum neque inveniat locum in te latendi clamor meus</verse>
    <verse label="Job 16:20">ecce enim in caelo testis meus et conscius meus in excelsis</verse>
    <verse label="Job 16:21">verbosi mei amici mei ad Deum stillat oculus meus</verse>
    <verse label="Job 16:22">atque utinam sic iudicaretur vir cum Deo quomodo iudicatur filius hominis cum collega suo</verse>
    <verse label="Job 16:23">ecce enim breves anni transeunt et semitam per quam non revertar ambulo</verse>
    <verse label="Job 17:1">spiritus meus adtenuabitur dies mei breviabuntur et solum mihi superest sepulchrum</verse>
    <verse label="Job 17:2">non peccavi et in amaritudinibus moratur oculus meus</verse>
    <verse label="Job 17:3">libera me et pone iuxta te et cuiusvis manus pugnet contra me</verse>
    <verse label="Job 17:4">cor eorum longe fecisti a disciplina et propterea non exaltabuntur</verse>
    <verse label="Job 17:5">praedam pollicetur sociis et oculi filiorum eius deficient</verse>
    <verse label="Job 17:6">posuit me quasi in proverbium vulgi et exemplum sum coram eis</verse>
    <verse label="Job 17:7">caligavit ab indignatione oculus meus et membra mea quasi in nihili redacta sunt</verse>
    <verse label="Job 17:8">stupebunt iusti super hoc et innocens contra hypocritam suscitabitur</verse>
    <verse label="Job 17:9">et tenebit iustus viam suam et mundis manibus addet fortitudinem</verse>
    <verse label="Job 17:10">igitur vos omnes convertimini et venite et non inveniam in vobis ullum sapientem</verse>
    <verse label="Job 17:11">dies mei transierunt cogitationes meae dissipatae sunt torquentes cor meum</verse>
    <verse label="Job 17:12">noctem verterunt in diem et rursum post tenebras spero lucem</verse>
    <verse label="Job 17:13">si sustinuero infernus domus mea est in tenebris stravi lectulum meum</verse>
    <verse label="Job 17:14">putredini dixi pater meus es mater mea et soror mea vermibus</verse>
    <verse label="Job 17:15">ubi est ergo nunc praestolatio mea et patientiam meam quis considerat</verse>
    <verse label="Job 17:16">in profundissimum infernum descendent omnia mea putasne saltim ibi erit requies mihi</verse>
    <verse label="Job 18:1">respondens autem Baldad Suites dixit</verse>
    <verse label="Job 18:2">usque ad quem finem verba iactabitis intellegite prius et sic loquamur</verse>
    <verse label="Job 18:3">quare reputati sumus ut iumenta et sorduimus coram vobis</verse>
    <verse label="Job 18:4">qui perdis animam tuam in furore tuo numquid propter te derelinquetur terra et transferentur rupes de loco suo</verse>
    <verse label="Job 18:5">nonne lux impii extinguetur nec splendebit flamma ignis eius</verse>
    <verse label="Job 18:6">lux obtenebrescet in tabernaculo illius et lucerna quae super eum est extinguetur</verse>
    <verse label="Job 18:7">artabuntur gressus virtutis eius et praecipitabit eum consilium suum</verse>
    <verse label="Job 18:8">inmisit enim in rete pedes suos et in maculis eius ambulat</verse>
    <verse label="Job 18:9">tenebitur planta illius laqueo et exardescet contra eum sitis</verse>
    <verse label="Job 18:10">abscondita est in terra pedica eius et decipula illius super semitam</verse>
    <verse label="Job 18:11">undique terrebunt eum formidines et involvent pedes eius</verse>
    <verse label="Job 18:12">adtenuetur fame robur eius et inedia invadat costas illius</verse>
    <verse label="Job 18:13">devoret pulchritudinem cutis eius consumat brachia illius primogenita mors</verse>
    <verse label="Job 18:14">avellatur de tabernaculo suo fiducia eius et calcet super eum quasi rex interitus</verse>
    <verse label="Job 18:15">habitent in tabernaculo illius socii eius qui non est aspergatur in tabernaculo eius sulphur</verse>
    <verse label="Job 18:16">deorsum radices eius siccentur sursum autem adteratur messis eius</verse>
    <verse label="Job 18:17">memoria illius pereat de terra et non celebretur nomen eius in plateis</verse>
    <verse label="Job 18:18">expellet eum de luce in tenebras et de orbe transferet eum</verse>
    <verse label="Job 18:19">non erit semen eius neque progenies in populo suo nec ullae reliquiae in regionibus eius</verse>
    <verse label="Job 18:20">in die eius stupebunt novissimi et primos invadet horror</verse>
    <verse label="Job 18:21">haec sunt ergo tabernacula iniqui et iste locus eius qui ignorat Deum</verse>
    <verse label="Job 19:1">respondens autem Iob dixit</verse>
    <verse label="Job 19:2">usquequo adfligitis animam meam et adteritis me sermonibus</verse>
    <verse label="Job 19:3">en decies confunditis me et non erubescitis opprimentes me</verse>
    <verse label="Job 19:4">nempe et si ignoravi mecum erit ignorantia mea</verse>
    <verse label="Job 19:5">at vos contra me erigimini et arguitis me obprobriis meis</verse>
    <verse label="Job 19:6">saltim nunc intellegite quia Deus non aequo iudicio adflixerit me et flagellis suis me cinxerit</verse>
    <verse label="Job 19:7">ecce clamabo vim patiens et nemo audiet vociferabor et non est qui iudicet</verse>
    <verse label="Job 19:8">semitam meam circumsepsit et transire non possum et in calle meo tenebras posuit</verse>
    <verse label="Job 19:9">spoliavit me gloria mea et abstulit coronam de capite meo</verse>
    <verse label="Job 19:10">destruxit me undique et pereo et quasi evulsae arbori abstulit spem meam</verse>
    <verse label="Job 19:11">iratus est contra me furor eius et sic me habuit quasi hostem suum</verse>
    <verse label="Job 19:12">simul venerunt latrones eius et fecerunt sibi viam per me et obsederunt in gyro tabernaculum meum</verse>
    <verse label="Job 19:13">fratres meos longe fecit a me et noti mei quasi alieni recesserunt a me</verse>
    <verse label="Job 19:14">dereliquerunt me propinqui mei et qui me noverant obliti sunt mei</verse>
    <verse label="Job 19:15">inquilini domus meae et ancillae meae sicut alienum habuerunt me et quasi peregrinus fui in oculis eorum</verse>
    <verse label="Job 19:16">servum meum vocavi et non respondit ore proprio deprecabar illum</verse>
    <verse label="Job 19:17">halitum meum exhorruit uxor mea et orabam filios uteri mei</verse>
    <verse label="Job 19:18">stulti quoque despiciebant me et cum ab eis recessissem detrahebant mihi</verse>
    <verse label="Job 19:19">abominati sunt me quondam consiliarii mei et quem maxime diligebam aversatus est me</verse>
    <verse label="Job 19:20">pelli meae consumptis carnibus adhesit os meum et derelicta sunt tantummodo labia circa dentes meos</verse>
    <verse label="Job 19:21">miseremini mei miseremini mei saltim vos amici mei quia manus Domini tetigit me</verse>
    <verse label="Job 19:22">quare persequimini me sicut Deus et carnibus meis saturamini</verse>
    <verse label="Job 19:23">quis mihi tribuat ut scribantur sermones mei quis mihi det ut exarentur in libro</verse>
    <verse label="Job 19:24">stilo ferreo et plumbi lammina vel certe sculpantur in silice</verse>
    <verse label="Job 19:25">scio enim quod redemptor meus vivat et in novissimo de terra surrecturus sim</verse>
    <verse label="Job 19:26">et rursum circumdabor pelle mea et in carne mea videbo Deum</verse>
    <verse label="Job 19:27">quem visurus sum ego ipse et oculi mei conspecturi sunt et non alius reposita est haec spes mea in sinu meo</verse>
    <verse label="Job 19:28">quare ergo nunc dicitis persequamur eum et radicem verbi inveniamus contra eum</verse>
    <verse label="Job 19:29">fugite ergo a facie gladii quoniam ultor iniquitatum gladius est et scitote esse iudicium</verse>
    <verse label="Job 20:1">respondens autem Sophar Naamathites dixit</verse>
    <verse label="Job 20:2">idcirco cogitationes meae variae succedunt sibi et mens in diversa rapitur</verse>
    <verse label="Job 20:3">doctrinam qua me arguis audiam et spiritus intellegentiae meae respondebit mihi</verse>
    <verse label="Job 20:4">hoc scio a principio ex quo positus est homo super terram</verse>
    <verse label="Job 20:5">quod laus impiorum brevis sit et gaudium hypocritae ad instar puncti</verse>
    <verse label="Job 20:6">si ascenderit usque ad caelum superbia eius et caput eius nubes tetigerit</verse>
    <verse label="Job 20:7">quasi sterquilinium in fine perdetur et qui eum viderant dicent ubi est</verse>
    <verse label="Job 20:8">velut somnium avolans non invenietur transiet sicut visio nocturna</verse>
    <verse label="Job 20:9">oculus qui eum viderat non videbit neque ultra intuebitur eum locus suus</verse>
    <verse label="Job 20:10">filii eius adterentur egestate et manus illius reddent ei dolorem suum</verse>
    <verse label="Job 20:11">ossa eius implebuntur vitiis adulescentiae eius et cum eo in pulverem dormient</verse>
    <verse label="Job 20:12">cum enim dulce fuerit in ore eius malum abscondet illud sub lingua sua</verse>
    <verse label="Job 20:13">parcet illi et non derelinquet illud et celabit in gutture suo</verse>
    <verse label="Job 20:14">panis eius in utero illius vertetur in fel aspidum intrinsecus</verse>
    <verse label="Job 20:15">divitias quas devoravit evomet et de ventre illius extrahet eas Deus</verse>
    <verse label="Job 20:16">caput aspidum suget occidet eum lingua viperae</verse>
    <verse label="Job 20:17">non videat rivulos fluminis torrentes mellis et butyri</verse>
    <verse label="Job 20:18">luet quae fecit omnia nec tamen consumetur iuxta multitudinem adinventionum suarum sic et sustinebit</verse>
    <verse label="Job 20:19">quoniam confringens nudavit pauperes domum rapuit et non aedificavit eam</verse>
    <verse label="Job 20:20">nec est satiatus venter eius et cum habuerit quae cupierat possidere non poterit</verse>
    <verse label="Job 20:21">non remansit de cibo eius et propterea nihil permanebit de bonis eius</verse>
    <verse label="Job 20:22">cum satiatus fuerit artabitur aestuabit et omnis dolor inruet in eum</verse>
    <verse label="Job 20:23">utinam impleatur venter eius ut emittat in eum iram furoris sui et pluat super illum bellum suum</verse>
    <verse label="Job 20:24">fugiet arma ferrea et inruet in arcum aereum</verse>
    <verse label="Job 20:25">eductus et egrediens de vagina sua et fulgurans in amaritudine sua vadent et venient super eum horribiles</verse>
    <verse label="Job 20:26">omnes tenebrae absconditae sunt in occultis eius devorabit eum ignis qui non succenditur adfligetur relictus in tabernaculo suo</verse>
    <verse label="Job 20:27">revelabunt caeli iniquitatem eius et terra consurget adversus eum</verse>
    <verse label="Job 20:28">apertum erit germen domus illius detrahetur in die furoris Dei</verse>
    <verse label="Job 20:29">haec est pars hominis impii a Deo et hereditas verborum eius a Domino</verse>
    <verse label="Job 21:1">respondens autem Iob dixit</verse>
    <verse label="Job 21:2">audite quaeso sermones meos et agetis paenitentiam</verse>
    <verse label="Job 21:3">sustinete me ut et ego loquar et post mea si videbitur verba ridete</verse>
    <verse label="Job 21:4">numquid contra hominem disputatio mea est ut merito non debeam contristari</verse>
    <verse label="Job 21:5">adtendite me et obstupescite et superponite digitum ori vestro</verse>
    <verse label="Job 21:6">et ego quando recordatus fuero pertimesco et concutit carnem meam tremor</verse>
    <verse label="Job 21:7">quare ergo impii vivunt sublevati sunt confortatique divitiis</verse>
    <verse label="Job 21:8">semen eorum permanet coram eis propinquorum turba et nepotum in conspectu eorum</verse>
    <verse label="Job 21:9">domus eorum securae sunt et pacatae et non est virga Dei super illos</verse>
    <verse label="Job 21:10">bos eorum concepit et non abortit vacca peperit et non est privata fetu suo</verse>
    <verse label="Job 21:11">egrediuntur quasi greges parvuli eorum et infantes eorum exultant lusibus</verse>
    <verse label="Job 21:12">tenent tympanum et citharam et gaudent ad sonitum organi</verse>
    <verse label="Job 21:13">ducunt in bonis dies suos et in puncto ad inferna descendunt</verse>
    <verse label="Job 21:14">qui dixerunt Deo recede a nobis et scientiam viarum tuarum nolumus</verse>
    <verse label="Job 21:15">quid est Omnipotens ut serviamus ei et quid nobis prodest si oraverimus illum</verse>
    <verse label="Job 21:16">verumtamen quia non sunt in manu eorum bona sua consilium impiorum longe sit a me</verse>
    <verse label="Job 21:17">quotiens lucerna impiorum extinguetur et superveniet eis inundatio et dolores dividet furoris sui</verse>
    <verse label="Job 21:18">erunt sicut paleae ante faciem venti et sicut favilla quam turbo dispergit</verse>
    <verse label="Job 21:19">Deus servabit filiis illius dolorem patris et cum reddiderit tunc sciet</verse>
    <verse label="Job 21:20">videbunt oculi eius interfectionem suam et de furore Omnipotentis bibet</verse>
    <verse label="Job 21:21">quid enim ad eum pertinet de domo sua post se et si numerus mensuum eius dimidietur</verse>
    <verse label="Job 21:22">numquid Deum quispiam docebit scientiam qui excelsos iudicat</verse>
    <verse label="Job 21:23">iste moritur robustus et sanus dives et felix</verse>
    <verse label="Job 21:24">viscera eius plena sunt adipe et medullis ossa illius inrigantur</verse>
    <verse label="Job 21:25">alius vero moritur in amaritudine animae absque ullis opibus</verse>
    <verse label="Job 21:26">et tamen simul in pulverem dormient et vermes operient eos</verse>
    <verse label="Job 21:27">certe novi cogitationes vestras et sententias contra me iniquas</verse>
    <verse label="Job 21:28">dicitis enim ubi est domus principis et ubi tabernacula impiorum</verse>
    <verse label="Job 21:29">interrogate quemlibet de viatoribus et haec eadem eum intellegere cognoscetis</verse>
    <verse label="Job 21:30">quia in diem perditionis servabitur malus et ad diem furoris ducitur</verse>
    <verse label="Job 21:31">quis arguet coram eo viam eius et quae fecit quis reddet illi</verse>
    <verse label="Job 21:32">ipse ad sepulchra ducetur et in congerie mortuorum vigilabit</verse>
    <verse label="Job 21:33">dulcis fuit glareis Cocyti et post se omnem hominem trahet et ante se innumerabiles</verse>
    <verse label="Job 21:34">quomodo igitur consolamini me frustra cum responsio vestra repugnare ostensa sit veritati</verse>
    <verse label="Job 22:1">respondens autem Eliphaz Themanites dixit</verse>
    <verse label="Job 22:2">numquid Deo conparari potest homo etiam cum perfectae fuerit scientiae</verse>
    <verse label="Job 22:3">quid prodest Deo si iustus fueris aut quid ei confers si inmaculata fuerit via tua</verse>
    <verse label="Job 22:4">numquid timens arguet te et veniet tecum in iudicium</verse>
    <verse label="Job 22:5">et non propter malitiam tuam plurimam et infinitas iniquitates tuas</verse>
    <verse label="Job 22:6">abstulisti enim pignus fratrum tuorum sine causa et nudos spoliasti vestibus</verse>
    <verse label="Job 22:7">aquam lasso non dedisti et esurienti subtraxisti panem</verse>
    <verse label="Job 22:8">in fortitudine brachii tui possidebas terram et potentissimus obtinebas eam</verse>
    <verse label="Job 22:9">viduas dimisisti vacuas et lacertos pupillorum comminuisti</verse>
    <verse label="Job 22:10">propterea circumdatus es laqueis et conturbat te formido subita</verse>
    <verse label="Job 22:11">et putabas te tenebras non visurum et impetu aquarum inundantium non oppressurum</verse>
    <verse label="Job 22:12">an cogitas quod Deus excelsior caelo et super stellarum vertices sublimetur</verse>
    <verse label="Job 22:13">et dicis quid enim novit Deus et quasi per caliginem iudicat</verse>
    <verse label="Job 22:14">nubes latibulum eius nec nostra considerat et circa cardines caeli perambulat</verse>
    <verse label="Job 22:15">numquid semitam saeculorum custodire cupis quam calcaverunt viri iniqui</verse>
    <verse label="Job 22:16">qui sublati sunt ante tempus suum et fluvius subvertit fundamentum eorum</verse>
    <verse label="Job 22:17">qui dicebant Deo recede a nobis et quasi nihil possit facere Omnipotens aestimabant eum</verse>
    <verse label="Job 22:18">cum ille implesset domos eorum bonis quorum sententia procul sit a me</verse>
    <verse label="Job 22:19">videbunt iusti et laetabuntur et innocens subsannabit eos</verse>
    <verse label="Job 22:20">nonne succisa est erectio eorum et reliquias eorum devoravit ignis</verse>
    <verse label="Job 22:21">adquiesce igitur ei et habeto pacem et per haec habebis fructus optimos</verse>
    <verse label="Job 22:22">suscipe ex ore illius legem et pone sermones eius in corde tuo</verse>
    <verse label="Job 22:23">si reversus fueris ad Omnipotentem aedificaberis et longe facies iniquitatem a tabernaculo tuo</verse>
    <verse label="Job 22:24">dabit pro terra silicem et pro silice torrentes aureos</verse>
    <verse label="Job 22:25">eritque Omnipotens contra hostes tuos et argentum coacervabitur tibi</verse>
    <verse label="Job 22:26">tunc super Omnipotentem deliciis afflues et elevabis ad Deum faciem tuam</verse>
    <verse label="Job 22:27">rogabis eum et exaudiet te et vota tua reddes</verse>
    <verse label="Job 22:28">decernes rem et veniet tibi et in viis tuis splendebit lumen</verse>
    <verse label="Job 22:29">qui enim humiliatus fuerit erit in gloria et qui inclinaverit oculos suos ipse salvabitur</verse>
    <verse label="Job 22:30">salvabitur innocens salvabitur autem munditia manuum suarum</verse>
    <verse label="Job 23:1">respondens autem Iob dixit</verse>
    <verse label="Job 23:2">nunc quoque in amaritudine est sermo meus et manus plagae meae adgravata est super gemitum meum</verse>
    <verse label="Job 23:3">quis mihi tribuat ut cognoscam et inveniam illum et veniam usque ad solium eius</verse>
    <verse label="Job 23:4">ponam coram eo iudicium et os meum replebo increpationibus</verse>
    <verse label="Job 23:5">ut sciam verba quae mihi respondeat et intellegam quid loquatur mihi</verse>
    <verse label="Job 23:6">nolo multa fortitudine contendat mecum nec magnitudinis suae mole me premat</verse>
    <verse label="Job 23:7">proponat aequitatem contra me et perveniat ad victoriam iudicium meum</verse>
    <verse label="Job 23:8">si ad orientem iero non apparet si ad occidentem non intellegam eum</verse>
    <verse label="Job 23:9">si ad sinistram quid agat non adprehendam eum si me vertam ad dextram non videbo illum</verse>
    <verse label="Job 23:10">ipse vero scit viam meam et probavit me quasi aurum quod per ignem transit</verse>
    <verse label="Job 23:11">vestigia eius secutus est pes meus viam eius custodivi et non declinavi ex ea</verse>
    <verse label="Job 23:12">a mandatis labiorum eius non recessi et in sinu meo abscondi verba oris eius</verse>
    <verse label="Job 23:13">ipse enim solus est et nemo avertere potest cogitationem eius et anima eius quodcumque voluerit hoc facit</verse>
    <verse label="Job 23:14">cum expleverit in me voluntatem suam et alia multa similia praesto sunt ei</verse>
    <verse label="Job 23:15">et idcirco a facie eius turbatus sum et considerans eum timore sollicitor</verse>
    <verse label="Job 23:16">Deus mollivit cor meum et Omnipotens conturbavit me</verse>
    <verse label="Job 23:17">non enim perii propter inminentes tenebras nec faciem meam operuit caligo</verse>
    <verse label="Job 24:1">ab Omnipotente non sunt abscondita tempora qui autem noverunt eum ignorant dies illius</verse>
    <verse label="Job 24:2">alii terminos transtulerunt diripuerunt greges et paverunt eos</verse>
    <verse label="Job 24:3">asinum pupillorum abigerunt et abstulerunt pro pignore bovem viduae</verse>
    <verse label="Job 24:4">subverterunt pauperum viam et oppresserunt pariter mansuetos terrae</verse>
    <verse label="Job 24:5">alii quasi onagri in deserto egrediuntur ad opus suum vigilantesque ad praedam praeparant panem liberis</verse>
    <verse label="Job 24:6">agrum non suum demetunt et vineam eius quem vi oppresserunt vindemiant</verse>
    <verse label="Job 24:7">nudos dimittunt homines indumenta tollentes quibus non est operimentum in frigore</verse>
    <verse label="Job 24:8">quos imbres montium rigant et non habentes velamen amplexantur lapides</verse>
    <verse label="Job 24:9">vim fecerunt depraedantes pupillos et vulgum pauperem spoliaverunt</verse>
    <verse label="Job 24:10">nudis et incedentibus absque vestitu et esurientibus tulerunt spicas</verse>
    <verse label="Job 24:11">inter acervos eorum meridiati sunt qui calcatis torcularibus sitiunt</verse>
    <verse label="Job 24:12">de civitatibus fecerunt viros gemere et anima vulneratorum clamavit et Deus inultum abire non patitur</verse>
    <verse label="Job 24:13">ipsi fuerunt rebelles luminis nescierunt vias eius nec reversi sunt per semitas illius</verse>
    <verse label="Job 24:14">mane primo consurgit homicida interficit egenum et pauperem per noctem vero erit quasi fur</verse>
    <verse label="Job 24:15">oculus adulteri observat caliginem dicens non me videbit oculus et operiet vultum suum</verse>
    <verse label="Job 24:16">perfodit in tenebris domos sicut in die condixerant sibi et ignoraverunt lucem</verse>
    <verse label="Job 24:17">si subito apparuerit aurora arbitrantur umbram mortis et sic in tenebris quasi in luce ambulant</verse>
    <verse label="Job 24:18">levis est super faciem aquae maledicta sit pars eius in terra nec ambulet per viam vinearum</verse>
    <verse label="Job 24:19">ad nimium calorem transeat ab aquis nivium et usque ad inferos peccatum illius</verse>
    <verse label="Job 24:20">obliviscatur eius misericordia dulcedo illius vermes non sit in recordatione sed conteratur quasi lignum infructuosum</verse>
    <verse label="Job 24:21">pavit enim sterilem et quae non parit et viduae bene non fecit</verse>
    <verse label="Job 24:22">detraxit fortes in fortitudine sua et cum steterit non credet vitae suae</verse>
    <verse label="Job 24:23">dedit ei Deus locum paenitentiae et ille abutitur eo in superbiam oculi autem eius sunt in viis illius</verse>
    <verse label="Job 24:24">elevati sunt ad modicum et non subsistent et humiliabuntur sicut omnia et auferentur et sicut summitates spicarum conterentur</verse>
    <verse label="Job 24:25">quod si non est ita quis me potest arguere esse mentitum et ponere ante Deum verba mea</verse>
    <verse label="Job 25:1">respondens autem Baldad Suites dixit</verse>
    <verse label="Job 25:2">potestas et terror apud eum est qui facit concordiam in sublimibus suis</verse>
    <verse label="Job 25:3">numquid est numerus militum eius et super quem non surget lumen illius</verse>
    <verse label="Job 25:4">numquid iustificari potest homo conparatus Deo aut apparere mundus natus de muliere</verse>
    <verse label="Job 25:5">ecce etiam luna non splendet et stellae non sunt mundae in conspectu eius</verse>
    <verse label="Job 25:6">quanto magis homo putredo et filius hominis vermis</verse>
    <verse label="Job 26:1">respondens autem Iob dixit</verse>
    <verse label="Job 26:2">cuius adiutor es numquid inbecilli et sustentas brachium eius qui non est fortis</verse>
    <verse label="Job 26:3">cui dedisti consilium forsitan illi qui non habet sapientiam et prudentiam tuam ostendisti plurimam</verse>
    <verse label="Job 26:4">quem docere voluisti nonne eum qui fecit spiramen tuum</verse>
    <verse label="Job 26:5">ecce gigantes gemunt sub aquis et qui habitant cum eis</verse>
    <verse label="Job 26:6">nudus est inferus coram illo et nullum est operimentum perditioni</verse>
    <verse label="Job 26:7">qui extendit aquilonem super vacuum et adpendit terram super nihili</verse>
    <verse label="Job 26:8">qui ligat aquas in nubibus suis ut non erumpant pariter deorsum</verse>
    <verse label="Job 26:9">qui tenet vultum solii sui et expandit super illud nebulam suam</verse>
    <verse label="Job 26:10">terminum circumdedit aquis usque dum finiantur lux et tenebrae</verse>
    <verse label="Job 26:11">columnae caeli contremescunt et pavent ad nutum eius</verse>
    <verse label="Job 26:12">in fortitudine illius repente maria congregata sunt et prudentia eius percussit superbum</verse>
    <verse label="Job 26:13">spiritus eius ornavit caelos et obsetricante manu eius eductus est coluber tortuosus</verse>
    <verse label="Job 26:14">ecce haec ex parte dicta sunt viarum eius et cum vix parvam stillam sermonis eius audierimus quis poterit tonitruum magnitudinis illius intueri</verse>
    <verse label="Job 27:1">addidit quoque Iob adsumens parabolam suam et dixit</verse>
    <verse label="Job 27:2">vivit Deus qui abstulit iudicium meum et Omnipotens qui ad amaritudinem adduxit animam meam</verse>
    <verse label="Job 27:3">quia donec superest halitus in me et spiritus Dei in naribus meis</verse>
    <verse label="Job 27:4">non loquentur labia mea iniquitatem nec lingua mea meditabitur mendacium</verse>
    <verse label="Job 27:5">absit a me ut iustos vos esse iudicem donec deficiam non recedam ab innocentia mea</verse>
    <verse label="Job 27:6">iustificationem meam quam coepi tenere non deseram nec enim reprehendit me cor meum in omni vita mea</verse>
    <verse label="Job 27:7">sit ut impius inimicus meus et adversarius meus quasi iniquus</verse>
    <verse label="Job 27:8">quae enim spes est hypocritae si avare rapiat et non liberet Deus animam eius</verse>
    <verse label="Job 27:9">numquid clamorem eius Deus audiet cum venerit super illum angustia</verse>
    <verse label="Job 27:10">aut poterit in Omnipotente delectari et invocare Deum in omni tempore</verse>
    <verse label="Job 27:11">docebo vos per manum Dei quae Omnipotens habeat nec abscondam</verse>
    <verse label="Job 27:12">ecce vos omnes nostis et quid sine causa vana loquimini</verse>
    <verse label="Job 27:13">haec est pars hominis impii apud Deum et hereditas violentorum quam ab Omnipotente suscipient</verse>
    <verse label="Job 27:14">si multiplicati fuerint filii eius in gladio erunt et nepotes eius non saturabuntur pane</verse>
    <verse label="Job 27:15">qui reliqui fuerint ex eo sepelientur in interitu et viduae illius non plorabunt</verse>
    <verse label="Job 27:16">si conportaverit quasi terram argentum et sicut lutum praeparaverit vestimenta</verse>
    <verse label="Job 27:17">praeparabit quidem sed iustus vestietur illis et argentum innocens dividet</verse>
    <verse label="Job 27:18">aedificavit sicut tinea domum suam et sicut custos fecit umbraculum</verse>
    <verse label="Job 27:19">dives cum dormierit nihil secum auferet aperit oculos suos et nihil inveniet</verse>
    <verse label="Job 27:20">adprehendit eum quasi aqua inopia nocte opprimet eum tempestas</verse>
    <verse label="Job 27:21">tollet eum ventus urens et auferet et velut turbo rapiet eum de loco suo</verse>
    <verse label="Job 27:22">et mittet super eum et non parcet de manu eius fugiens fugiet</verse>
    <verse label="Job 27:23">stringet super eum manus suas et sibilabit super illum intuens locum eius</verse>
    <verse label="Job 28:1">habet argentum venarum suarum principia et auro locus est in quo conflatur</verse>
    <verse label="Job 28:2">ferrum de terra tollitur et lapis solutus calore in aes vertitur</verse>
    <verse label="Job 28:3">tempus posuit tenebris et universorum finem ipse considerat lapidem quoque caliginis et umbram mortis</verse>
    <verse label="Job 28:4">dividit torrens a populo peregrinante eos quos oblitus est pes egentis hominum et invios</verse>
    <verse label="Job 28:5">terra de qua oriebatur panis in loco suo igne subversa est</verse>
    <verse label="Job 28:6">locus sapphyri lapides eius et glebae illius aurum</verse>
    <verse label="Job 28:7">semitam ignoravit avis nec intuitus est oculus vulturis</verse>
    <verse label="Job 28:8">non calcaverunt eam filii institorum nec pertransivit per eam leaena</verse>
    <verse label="Job 28:9">ad silicem extendit manum suam subvertit a radicibus montes</verse>
    <verse label="Job 28:10">in petris rivos excidit et omne pretiosum vidit oculus eius</verse>
    <verse label="Job 28:11">profunda quoque fluviorum scrutatus est et abscondita produxit in lucem</verse>
    <verse label="Job 28:12">sapientia vero ubi invenitur et quis est locus intellegentiae</verse>
    <verse label="Job 28:13">nescit homo pretium eius nec invenitur in terra suaviter viventium</verse>
    <verse label="Job 28:14">abyssus dicit non est in me et mare loquitur non est mecum</verse>
    <verse label="Job 28:15">non dabitur aurum obrizum pro ea nec adpendetur argentum in commutatione eius</verse>
    <verse label="Job 28:16">non conferetur tinctis Indiae coloribus nec lapidi sardonico pretiosissimo vel sapphyro</verse>
    <verse label="Job 28:17">non adaequabitur ei aurum vel vitrum nec commutabuntur pro ea vasa auri</verse>
    <verse label="Job 28:18">excelsa et eminentia non memorabuntur conparatione eius trahitur autem sapientia de occultis</verse>
    <verse label="Job 28:19">non adaequabitur ei topazium de Aethiopia nec tincturae mundissimae conponetur</verse>
    <verse label="Job 28:20">unde ergo sapientia veniet et quis est locus intellegentiae</verse>
    <verse label="Job 28:21">abscondita est ab oculis omnium viventium volucres quoque caeli latet</verse>
    <verse label="Job 28:22">perditio et mors dixerunt auribus nostris audivimus famam eius</verse>
    <verse label="Job 28:23">Deus intellegit viam eius et ipse novit locum illius</verse>
    <verse label="Job 28:24">ipse enim fines mundi intuetur et omnia quae sub caelo sunt respicit</verse>
    <verse label="Job 28:25">qui fecit ventis pondus et aquas adpendit mensura</verse>
    <verse label="Job 28:26">quando ponebat pluviis legem et viam procellis sonantibus</verse>
    <verse label="Job 28:27">tunc vidit illam et enarravit et praeparavit et investigavit</verse>
    <verse label="Job 28:28">et dixit homini ecce timor Domini ipsa est sapientia et recedere a malo intellegentia</verse>
    <verse label="Job 29:1">addidit quoque Iob adsumens parabolam suam et dixit</verse>
    <verse label="Job 29:2">quis mihi tribuat ut sim iuxta menses pristinos secundum dies quibus Deus custodiebat me</verse>
    <verse label="Job 29:3">quando splendebat lucerna eius super caput meum et ad lumen eius ambulabam in tenebris</verse>
    <verse label="Job 29:4">sicut fui in diebus adulescentiae meae quando secreto Deus erat in tabernaculo meo</verse>
    <verse label="Job 29:5">quando erat Omnipotens mecum et in circuitu meo pueri mei</verse>
    <verse label="Job 29:6">quando lavabam pedes meos butyro et petra fundebat mihi rivos olei</verse>
    <verse label="Job 29:7">quando procedebam ad portam civitatis et in platea parabant cathedram mihi</verse>
    <verse label="Job 29:8">videbant me iuvenes et abscondebantur et senes adsurgentes stabant</verse>
    <verse label="Job 29:9">principes cessabant loqui et digitum superponebant ori suo</verse>
    <verse label="Job 29:10">vocem suam cohibebant duces et lingua eorum gutturi suo adherebat</verse>
    <verse label="Job 29:11">auris audiens beatificabat me et oculus videns testimonium reddebat mihi</verse>
    <verse label="Job 29:12">quod liberassem pauperem vociferantem et pupillum cui non esset adiutor</verse>
    <verse label="Job 29:13">benedictio perituri super me veniebat et cor viduae consolatus sum</verse>
    <verse label="Job 29:14">iustitia indutus sum et vestivit me sicut vestimento et diademate iudicio meo</verse>
    <verse label="Job 29:15">oculus fui caeco et pes claudo</verse>
    <verse label="Job 29:16">pater eram pauperum et causam quam nesciebam diligentissime investigabam</verse>
    <verse label="Job 29:17">conterebam molas iniqui et de dentibus illius auferebam praedam</verse>
    <verse label="Job 29:18">dicebamque in nidulo meo moriar et sicut palma multiplicabo dies</verse>
    <verse label="Job 29:19">radix mea aperta est secus aquas et ros morabitur in messione mea</verse>
    <verse label="Job 29:20">gloria mea semper innovabitur et arcus meus in manu mea instaurabitur</verse>
    <verse label="Job 29:21">qui me audiebant expectabant sententiam et intenti tacebant ad consilium meum</verse>
    <verse label="Job 29:22">verbis meis addere nihil audebant et super illos stillabat eloquium meum</verse>
    <verse label="Job 29:23">expectabant me sicut pluviam et os suum aperiebant quasi ad imbrem serotinum</verse>
    <verse label="Job 29:24">si quando ridebam ad eos non credebant et lux vultus mei non cadebat in terram</verse>
    <verse label="Job 29:25">si voluissem ire ad eos sedebam primus cumque sederem quasi rex circumstante exercitu eram tamen maerentium consolator</verse>
    <verse label="Job 30:1">nunc autem derident me iuniores tempore quorum non dignabar patres ponere cum canibus gregis mei</verse>
    <verse label="Job 30:2">quorum virtus manuum erat mihi pro nihilo et vita ipsa putabantur indigni</verse>
    <verse label="Job 30:3">egestate et fame steriles qui rodebant in solitudine squalentes calamitate et miseria</verse>
    <verse label="Job 30:4">et mandebant herbas et arborum cortices et radix iuniperorum erat cibus eorum</verse>
    <verse label="Job 30:5">qui de convallibus ista rapientes cum singula repperissent ad ea cum clamore currebant</verse>
    <verse label="Job 30:6">in desertis habitabant torrentium et in cavernis terrae vel super glaream</verse>
    <verse label="Job 30:7">qui inter huiuscemodi laetabantur et esse sub sentibus delicias conputabant</verse>
    <verse label="Job 30:8">filii stultorum et ignobilium et in terra penitus non parentes</verse>
    <verse label="Job 30:9">nunc in eorum canticum versus sum et factus sum eis proverbium</verse>
    <verse label="Job 30:10">abominantur me et longe fugiunt a me et faciem meam conspuere non verentur</verse>
    <verse label="Job 30:11">faretram enim suam aperuit et adflixit me et frenum posuit in os meum</verse>
    <verse label="Job 30:12">ad dexteram orientis calamitatis meae ilico surrexerunt pedes meos subverterunt et oppresserunt quasi fluctibus semitis suis</verse>
    <verse label="Job 30:13">dissipaverunt itinera mea insidiati sunt mihi et praevaluerunt et non fuit qui ferret auxilium</verse>
    <verse label="Job 30:14">quasi rupto muro et aperta ianua inruerunt super me et ad meas miserias devoluti sunt</verse>
    <verse label="Job 30:15">redactus sum in nihili abstulisti quasi ventus desiderium meum et velut nubes pertransiit salus mea</verse>
    <verse label="Job 30:16">nunc autem in memet ipso marcescit anima mea et possident me dies adflictionis</verse>
    <verse label="Job 30:17">nocte os meum perforatur doloribus et qui me comedunt non dormiunt</verse>
    <verse label="Job 30:18">in multitudine eorum consumitur vestimentum meum et quasi capitio tunicae sic cinxerunt me</verse>
    <verse label="Job 30:19">conparatus sum luto et adsimilatus favillae et cineri</verse>
    <verse label="Job 30:20">clamo ad te et non exaudis me sto et non respicis me</verse>
    <verse label="Job 30:21">mutatus es mihi in crudelem et in duritia manus tuae adversaris mihi</verse>
    <verse label="Job 30:22">elevasti me et quasi super ventum ponens elisisti me valide</verse>
    <verse label="Job 30:23">scio quia morti tradas me ubi constituta domus est omni viventi</verse>
    <verse label="Job 30:24">verumtamen non ad consumptionem eorum emittis manum tuam et si corruerint ipse salvabis</verse>
    <verse label="Job 30:25">flebam quondam super eum qui adflictus erat et conpatiebatur anima mea pauperi</verse>
    <verse label="Job 30:26">expectabam bona et venerunt mihi mala praestolabar lucem et eruperunt tenebrae</verse>
    <verse label="Job 30:27">interiora mea efferbuerunt absque ulla requie praevenerunt me dies adflictionis</verse>
    <verse label="Job 30:28">maerens incedebam sine furore consurgens in turba clamavi</verse>
    <verse label="Job 30:29">frater fui draconum et socius strutionum</verse>
    <verse label="Job 30:30">cutis mea denigrata est super me et ossa mea aruerunt prae caumate</verse>
    <verse label="Job 30:31">versa est in luctum cithara mea et organum meum in vocem flentium</verse>
    <verse label="Job 31:1">pepigi foedus cum oculis meis ut ne cogitarem quidem de virgine</verse>
    <verse label="Job 31:2">quam enim partem haberet Deus in me desuper et hereditatem Omnipotens de excelsis</verse>
    <verse label="Job 31:3">numquid non perditio est iniquo et alienatio operantibus iniustitiam</verse>
    <verse label="Job 31:4">nonne ipse considerat vias meas et cunctos gressus meos dinumerat</verse>
    <verse label="Job 31:5">si ambulavi in vanitate et festinavit in dolo pes meus</verse>
    <verse label="Job 31:6">adpendat me in statera iusta et sciat Deus simplicitatem meam</verse>
    <verse label="Job 31:7">si declinavit gressus meus de via et si secutum est oculos meos cor meum et in manibus meis adhesit macula</verse>
    <verse label="Job 31:8">seram et alius comedat et progenies mea eradicetur</verse>
    <verse label="Job 31:9">si deceptum est cor meum super mulierem et si ad ostium amici mei insidiatus sum</verse>
    <verse label="Job 31:10">scortum sit alteri uxor mea et super illam incurventur alii</verse>
    <verse label="Job 31:11">hoc enim nefas est et iniquitas maxima</verse>
    <verse label="Job 31:12">ignis est usque ad perditionem devorans et omnia eradicans genimina</verse>
    <verse label="Job 31:13">si contempsi subire iudicium cum servo meo et ancillae meae cum disceptarent adversum me</verse>
    <verse label="Job 31:14">quid enim faciam cum surrexerit ad iudicandum Deus et cum quaesierit quid respondebo illi</verse>
    <verse label="Job 31:15">numquid non in utero fecit me qui et illum operatus est et formavit in vulva unus</verse>
    <verse label="Job 31:16">si negavi quod volebant pauperibus et oculos viduae expectare feci</verse>
    <verse label="Job 31:17">si comedi buccellam meam solus et non comedit pupillus ex ea</verse>
    <verse label="Job 31:18">quia ab infantia mea crevit mecum miseratio et de utero matris meae egressa est mecum</verse>
    <verse label="Job 31:19">si despexi pereuntem eo quod non habuerit indumentum et absque operimento pauperem</verse>
    <verse label="Job 31:20">si non benedixerunt mihi latera eius et de velleribus ovium mearum calefactus est</verse>
    <verse label="Job 31:21">si levavi super pupillum manum meam etiam cum viderem me in porta superiorem</verse>
    <verse label="Job 31:22">umerus meus a iunctura sua cadat et brachium meum cum suis ossibus confringatur</verse>
    <verse label="Job 31:23">semper enim quasi tumentes super me fluctus timui Deum et pondus eius ferre non potui</verse>
    <verse label="Job 31:24">si putavi aurum robur meum et obrizae dixi fiducia mea</verse>
    <verse label="Job 31:25">si laetatus sum super multis divitiis meis et quia plurima repperit manus mea</verse>
    <verse label="Job 31:26">si vidi solem cum fulgeret et lunam incedentem clare</verse>
    <verse label="Job 31:27">et lactatum est in abscondito cor meum et osculatus sum manum meam ore meo</verse>
    <verse label="Job 31:28">quae est iniquitas maxima et negatio contra Deum altissimum</verse>
    <verse label="Job 31:29">si gavisus sum ad ruinam eius qui me oderat et exultavi quod invenisset eum malum</verse>
    <verse label="Job 31:30">non enim dedi ad peccandum guttur meum ut expeterem maledicens animam eius</verse>
    <verse label="Job 31:31">si non dixerunt viri tabernaculi mei quis det de carnibus eius ut saturemur</verse>
    <verse label="Job 31:32">foris non mansit peregrinus ostium meum viatori patuit</verse>
    <verse label="Job 31:33">si abscondi quasi homo peccatum meum et celavi in sinu meo iniquitatem meam</verse>
    <verse label="Job 31:34">si expavi ad multitudinem nimiam et despectio propinquorum terruit me et non magis tacui nec egressus sum ostium</verse>
    <verse label="Job 31:35">quis mihi tribuat auditorem ut desiderium meum Omnipotens audiat et librum scribat ipse qui iudicat</verse>
    <verse label="Job 31:36">ut in umero meo portem illum et circumdem illum quasi coronam mihi</verse>
    <verse label="Job 31:37">per singulos gradus meos pronuntiabo illum et quasi principi offeram eum</verse>
    <verse label="Job 31:38">si adversum me terra mea clamat et cum ipsa sulci eius deflent</verse>
    <verse label="Job 31:39">si fructus eius comedi absque pecunia et animam agricolarum eius adflixi</verse>
    <verse label="Job 31:40">pro frumento oriatur mihi tribulus et pro hordeo spina finita sunt verba Iob</verse>
    <verse label="Job 32:1">omiserunt autem tres viri isti respondere Iob eo quod iustus sibi videretur</verse>
    <verse label="Job 32:2">et iratus indignatusque Heliu filius Barachel Buzites de cognatione Ram iratus est autem adversus Iob eo quod iustum se esse diceret coram Deo</verse>
    <verse label="Job 32:3">porro adversum amicos eius indignatus est eo quod non invenissent responsionem rationabilem sed tantummodo condemnassent Iob</verse>
    <verse label="Job 32:4">igitur Heliu expectavit Iob loquentem eo quod seniores se essent qui loquebantur</verse>
    <verse label="Job 32:5">cum autem vidisset quod tres respondere non potuissent iratus est vehementer</verse>
    <verse label="Job 32:6">respondensque Heliu filius Barachel Buzites dixit iunior sum tempore vos autem antiquiores idcirco dimisso capite veritus sum indicare vobis meam sententiam</verse>
    <verse label="Job 32:7">sperabam enim quod aetas prolixior loqueretur et annorum multitudo doceret sapientiam</verse>
    <verse label="Job 32:8">sed ut video spiritus est in hominibus et inspiratio Omnipotentis dat intellegentiam</verse>
    <verse label="Job 32:9">non sunt longevi sapientes nec senes intellegunt iudicium</verse>
    <verse label="Job 32:10">ideo dicam audite me ostendam vobis etiam ego meam scientiam</verse>
    <verse label="Job 32:11">expectavi enim sermones vestros audivi prudentiam vestram donec disceptaremini sermonibus</verse>
    <verse label="Job 32:12">et donec putabam vos aliquid dicere considerabam sed ut video non est qui arguere possit Iob et respondere ex vobis sermonibus eius</verse>
    <verse label="Job 32:13">ne forte dicatis invenimus sapientiam Deus proiecit eum non homo</verse>
    <verse label="Job 32:14">nihil locutus est mihi et ego non secundum vestros sermones respondebo illi</verse>
    <verse label="Job 32:15">extimuerunt non responderunt ultra abstuleruntque a se eloquia</verse>
    <verse label="Job 32:16">quoniam igitur expectavi et non sunt locuti steterunt nec responderunt ultra</verse>
    <verse label="Job 32:17">respondebo et ego partem meam et ostendam scientiam meam</verse>
    <verse label="Job 32:18">plenus sum enim sermonibus et coartat me spiritus uteri mei</verse>
    <verse label="Job 32:19">en venter meus quasi mustum absque spiraculo quod lagunculas novas disrumpit</verse>
    <verse label="Job 32:20">loquar et respirabo paululum aperiam labia mea et respondebo</verse>
    <verse label="Job 32:21">non accipiam personam viri et Deum homini non aequabo</verse>
    <verse label="Job 32:22">nescio enim quamdiu subsistam et si post modicum tollat me factor meus</verse>
    <verse label="Job 33:1">audi igitur Iob eloquia mea et omnes sermones meos ausculta</verse>
    <verse label="Job 33:2">ecce aperui os meum loquatur lingua mea in faucibus meis</verse>
    <verse label="Job 33:3">simplici corde meo sermones mei et sententiam labia mea puram loquentur</verse>
    <verse label="Job 33:4">spiritus Dei fecit me et spiraculum Omnipotentis vivificavit me</verse>
    <verse label="Job 33:5">si potes responde mihi et adversus faciem meam consiste</verse>
    <verse label="Job 33:6">ecce et me sicut et te fecit Deus et de eodem luto ego quoque formatus sum</verse>
    <verse label="Job 33:7">verumtamen miraculum meum non te terreat et eloquentia mea non sit tibi gravis</verse>
    <verse label="Job 33:8">dixisti ergo in auribus meis et vocem verborum audivi</verse>
    <verse label="Job 33:9">mundus sum ego absque delicto inmaculatus et non est iniquitas in me</verse>
    <verse label="Job 33:10">quia querellas in me repperit ideo arbitratus est me inimicum sibi</verse>
    <verse label="Job 33:11">posuit in nervo pedes meos custodivit omnes semitas meas</verse>
    <verse label="Job 33:12">hoc est ergo in quo non es iustificatus respondebo tibi quia maior sit Deus homine</verse>
    <verse label="Job 33:13">adversum eum contendis quod non ad omnia verba responderit tibi</verse>
    <verse label="Job 33:14">semel loquitur Deus et secundo id ipsum non repetit</verse>
    <verse label="Job 33:15">per somnium in visione nocturna quando inruit sopor super homines et dormiunt in lectulo</verse>
    <verse label="Job 33:16">tunc aperit aures virorum et erudiens eos instruit disciplinam</verse>
    <verse label="Job 33:17">ut avertat hominem ab his quae facit et liberet eum de superbia</verse>
    <verse label="Job 33:18">eruens animam eius a corruptione et vitam illius ut non transeat in gladium</verse>
    <verse label="Job 33:19">increpat quoque per dolorem in lectulo et omnia ossa eius marcescere facit</verse>
    <verse label="Job 33:20">abominabilis ei fit in vita sua panis et animae illius cibus ante desiderabilis</verse>
    <verse label="Job 33:21">tabescet caro eius et ossa quae tecta fuerant nudabuntur</verse>
    <verse label="Job 33:22">adpropinquabit corruptioni anima eius et vita illius mortiferis</verse>
    <verse label="Job 33:23">si fuerit pro eo angelus loquens unum de milibus ut adnuntiet hominis aequitatem</verse>
    <verse label="Job 33:24">miserebitur eius et dicet libera eum et non descendat in corruptionem inveni in quo ei propitier</verse>
    <verse label="Job 33:25">consumpta est caro eius a suppliciis revertatur ad dies adulescentiae suae</verse>
    <verse label="Job 33:26">deprecabitur Deum et placabilis ei erit et videbit faciem eius in iubilo et reddet homini iustitiam suam</verse>
    <verse label="Job 33:27">respiciet homines et dicet peccavi et vere deliqui et ut eram dignus non recepi</verse>
    <verse label="Job 33:28">liberavit animam suam ne pergeret in interitum sed vivens lucem videret</verse>
    <verse label="Job 33:29">ecce haec omnia operatur Deus tribus vicibus per singulos</verse>
    <verse label="Job 33:30">ut revocet animas eorum a corruptione et inluminet luce viventium</verse>
    <verse label="Job 33:31">adtende Iob et audi me et tace dum ego loquar</verse>
    <verse label="Job 33:32">si autem habes quod loquaris responde mihi loquere volo enim te apparere iustum</verse>
    <verse label="Job 33:33">quod si non habes audi me tace et docebo te sapientiam</verse>
    <verse label="Job 34:1">pronuntians itaque Heliu etiam haec locutus est</verse>
    <verse label="Job 34:2">audite sapientes verba mea et eruditi auscultate me</verse>
    <verse label="Job 34:3">auris enim verba probat et guttur escas gustu diiudicat</verse>
    <verse label="Job 34:4">iudicium eligamus nobis et inter nos videamus quid sit melius</verse>
    <verse label="Job 34:5">quia dixit Iob iustus sum et Deus subvertit iudicium meum</verse>
    <verse label="Job 34:6">in iudicando enim me mendacium est violenta sagitta mea absque ullo peccato</verse>
    <verse label="Job 34:7">quis est vir ut est Iob qui bibit subsannationem quasi aquam</verse>
    <verse label="Job 34:8">qui graditur cum operantibus iniquitatem et ambulat cum viris impiis</verse>
    <verse label="Job 34:9">dixit enim non placebit vir Deo etiam si cucurrerit cum eo</verse>
    <verse label="Job 34:10">ideo viri cordati audite me absit a Deo impietas et ab Omnipotente iniquitas</verse>
    <verse label="Job 34:11">opus enim hominis reddet ei et iuxta vias singulorum restituet</verse>
    <verse label="Job 34:12">vere enim Deus non condemnabit frustra nec Omnipotens subvertet iudicium</verse>
    <verse label="Job 34:13">quem constituit alium super terram aut quem posuit super orbem quem fabricatus est</verse>
    <verse label="Job 34:14">si direxerit ad eum cor suum spiritum illius et flatum ad se trahet</verse>
    <verse label="Job 34:15">deficiet omnis caro simul et homo in cinerem revertetur</verse>
    <verse label="Job 34:16">si habes ergo intellectum audi quod dicitur et ausculta vocem eloquii mei</verse>
    <verse label="Job 34:17">numquid qui non amat iudicium sanare potest et quomodo tu eum qui iustus est in tantum condemnas</verse>
    <verse label="Job 34:18">qui dicit regi apostata qui vocat duces impios</verse>
    <verse label="Job 34:19">qui non accipit personas principum nec cognovit tyrannum cum disceptaret contra pauperem opus enim manuum eius sunt universi</verse>
    <verse label="Job 34:20">subito morientur et in media nocte turbabuntur populi et pertransibunt et auferent violentum absque manu</verse>
    <verse label="Job 34:21">oculi enim eius super vias hominum et omnes gressus eorum considerat</verse>
    <verse label="Job 34:22">non sunt tenebrae et non est umbra mortis ut abscondantur ibi qui operantur iniquitatem</verse>
    <verse label="Job 34:23">neque enim ultra in hominis potestate est ut veniat ad Deum in iudicium</verse>
    <verse label="Job 34:24">conteret multos innumerabiles et stare faciet alios pro eis</verse>
    <verse label="Job 34:25">novit enim opera eorum et idcirco inducet noctem et conterentur</verse>
    <verse label="Job 34:26">quasi impios percussit eos in loco videntium</verse>
    <verse label="Job 34:27">qui quasi de industria recesserunt ab eo et omnes vias eius intellegere noluerunt</verse>
    <verse label="Job 34:28">ut pervenire facerent ad eum clamorem egeni et audiret vocem pauperum</verse>
    <verse label="Job 34:29">ipso enim concedente pacem quis est qui condemnet ex quo absconderit vultum quis est qui contempletur eum et super gentem et super omnes homines</verse>
    <verse label="Job 34:30">qui regnare facit hominem hypocritam propter peccata populi</verse>
    <verse label="Job 34:31">quia ergo ego locutus sum ad Deum te quoque non prohibeo</verse>
    <verse label="Job 34:32">si erravi tu doce me si iniquitatem locutus sum ultra non addam</verse>
    <verse label="Job 34:33">numquid a te Deus expetit eam quia displicuit tibi tu enim coepisti loqui et non ego quod si quid nosti melius loquere</verse>
    <verse label="Job 34:34">viri intellegentes loquantur mihi et vir sapiens audiat me</verse>
    <verse label="Job 34:35">Iob autem stulte locutus est et verba illius non sonant disciplinam</verse>
    <verse label="Job 34:36">pater mi probetur Iob usque ad finem ne desinas in hominibus iniquitatis</verse>
    <verse label="Job 34:37">quia addit super peccata sua blasphemiam inter nos interim constringatur et tunc ad iudicium provocet sermonibus suis Deum</verse>
    <verse label="Job 35:1">igitur Heliu haec rursum locutus est</verse>
    <verse label="Job 35:2">numquid aequa tibi videtur tua cogitatio ut diceres iustior Deo sum</verse>
    <verse label="Job 35:3">dixisti enim non tibi placet quod rectum est vel quid tibi proderit si ego peccavero</verse>
    <verse label="Job 35:4">itaque ego respondebo sermonibus tuis et amicis tuis tecum</verse>
    <verse label="Job 35:5">suspice caelum et intuere et contemplare aethera quod altior te sit</verse>
    <verse label="Job 35:6">si peccaveris quid ei nocebis et si multiplicatae fuerint iniquitates tuae quid facies contra eum</verse>
    <verse label="Job 35:7">porro si iuste egeris quid donabis ei aut quid de manu tua accipiet</verse>
    <verse label="Job 35:8">homini qui similis tui est nocebit impietas tua et filium hominis adiuvabit iustitia tua</verse>
    <verse label="Job 35:9">propter multitudinem calumniatorum clamabunt et heiulabunt propter vim brachii tyrannorum</verse>
    <verse label="Job 35:10">et non dixit ubi est Deus qui fecit me qui dedit carmina in nocte</verse>
    <verse label="Job 35:11">qui docet nos super iumenta terrae et super volucres caeli erudit nos</verse>
    <verse label="Job 35:12">ibi clamabunt et non exaudiet propter superbiam malorum</verse>
    <verse label="Job 35:13">non ergo frustra audiet Deus et Omnipotens singulorum causas intuebitur</verse>
    <verse label="Job 35:14">etiam cum dixeris non considerat iudicare coram eo et expecta eum</verse>
    <verse label="Job 35:15">nunc enim non infert furorem suum nec ulciscitur scelus valde</verse>
    <verse label="Job 35:16">ergo Iob frustra aperit os suum et absque scientia verba multiplicat</verse>
    <verse label="Job 36:1">addens quoque Heliu haec locutus est</verse>
    <verse label="Job 36:2">sustine me paululum et indicabo tibi adhuc enim habeo quod pro Deo loquar</verse>
    <verse label="Job 36:3">repetam scientiam meam a principio et operatorem meum probabo iustum</verse>
    <verse label="Job 36:4">vere enim absque mendacio sermones mei et perfecta scientia probabitur tibi</verse>
    <verse label="Job 36:5">Deus potentes non abicit cum et ipse sit potens</verse>
    <verse label="Job 36:6">sed non salvat impios et iudicium pauperibus tribuit</verse>
    <verse label="Job 36:7">non aufert a iusto oculos suos et reges in solio conlocat in perpetuum et illi eriguntur</verse>
    <verse label="Job 36:8">et si fuerint in catenis et vinciantur funibus paupertatis</verse>
    <verse label="Job 36:9">indicabit eis opera eorum et scelera eorum quia violenti fuerint</verse>
    <verse label="Job 36:10">revelabit quoque aurem eorum ut corripiat et loquetur ut revertantur ab iniquitate</verse>
    <verse label="Job 36:11">si audierint et observaverint conplebunt dies suos in bono et annos suos in gloria</verse>
    <verse label="Job 36:12">si autem non audierint transibunt per gladium et consumentur in stultitia</verse>
    <verse label="Job 36:13">simulatores et callidi provocant iram Dei neque clamabunt cum vincti fuerint</verse>
    <verse label="Job 36:14">morietur in tempestate anima eorum et vita eorum inter effeminatos</verse>
    <verse label="Job 36:15">eripiet pauperem de angustia sua et revelabit in tribulatione aurem eius</verse>
    <verse label="Job 36:16">igitur salvabit te de ore angusto latissime et non habentis fundamentum subter se requies autem mensae tuae erit plena pinguedine</verse>
    <verse label="Job 36:17">causa tua quasi impii iudicata est causam iudiciumque recipies</verse>
    <verse label="Job 36:18">non te ergo superet ira ut aliquem opprimas nec multitudo donorum inclinet te</verse>
    <verse label="Job 36:19">depone magnitudinem tuam absque tribulatione et omnes robustos fortitudine</verse>
    <verse label="Job 36:20">ne protrahas noctem ut ascendant populi pro eis</verse>
    <verse label="Job 36:21">cave ne declines ad iniquitatem hanc enim coepisti sequi post miseriam</verse>
    <verse label="Job 36:22">ecce Deus excelsus in fortitudine sua et nullus ei similis in legislatoribus</verse>
    <verse label="Job 36:23">quis poterit scrutari vias eius aut quis ei dicere operatus es iniquitatem</verse>
    <verse label="Job 36:24">memento quod ignores opus eius de quo cecinerunt viri</verse>
    <verse label="Job 36:25">omnes homines vident eum unusquisque intuetur procul</verse>
    <verse label="Job 36:26">ecce Deus magnus vincens scientiam nostram numerus annorum eius inaestimabilis</verse>
    <verse label="Job 36:27">qui aufert stillas pluviae et effundit imbres ad instar gurgitum</verse>
    <verse label="Job 36:28">qui de nubibus fluunt quae praetexunt cuncta desuper</verse>
    <verse label="Job 36:29">si voluerit extendere nubes quasi tentorium suum</verse>
    <verse label="Job 36:30">et fulgurare lumine suo desuper cardines quoque maris operiet</verse>
    <verse label="Job 36:31">per haec enim iudicat populos et dat escas multis mortalibus</verse>
    <verse label="Job 36:32">in manibus abscondit lucem et praecipit ei ut rursus adveniat</verse>
    <verse label="Job 36:33">adnuntiat de ea amico suo quod possessio eius sit et ad eam possit ascendere</verse>
    <verse label="Job 37:1">super hoc expavit cor meum et emotum est de loco suo</verse>
    <verse label="Job 37:2">audite auditionem in terrore vocis eius et sonum de ore illius procedentem</verse>
    <verse label="Job 37:3">subter omnes caelos ipse considerat et lumen illius super terminos terrae</verse>
    <verse label="Job 37:4">post eum rugiet sonitus tonabit voce magnitudinis suae et non investigabitur cum audita fuerit vox eius</verse>
    <verse label="Job 37:5">tonabit Deus in voce sua mirabiliter qui facit magna et inscrutabilia</verse>
    <verse label="Job 37:6">qui praecipit nivi ut descendat in terram et hiemis pluviis et imbri fortitudinis suae</verse>
    <verse label="Job 37:7">qui in manu omnium hominum signat ut noverint singuli opera sua</verse>
    <verse label="Job 37:8">ingredietur bestia latibulum et in antro suo morabitur</verse>
    <verse label="Job 37:9">ab interioribus egreditur tempestas et ab Arcturo frigus</verse>
    <verse label="Job 37:10">flante Deo concrescit gelu et rursum latissimae funduntur aquae</verse>
    <verse label="Job 37:11">frumentum desiderat nubes et nubes spargunt lumen suum</verse>
    <verse label="Job 37:12">quae lustrant per circuitum quocumque eas voluntas gubernantis duxerit ad omne quod praeceperit illis super faciem orbis terrarum</verse>
    <verse label="Job 37:13">sive in una tribu sive in terra sua sive in quocumque loco misericordiae suae eas iusserit inveniri</verse>
    <verse label="Job 37:14">ausculta haec Iob sta et considera miracula Dei</verse>
    <verse label="Job 37:15">numquid scis quando praeceperit Deus pluviis ut ostenderent lucem nubium eius</verse>
    <verse label="Job 37:16">numquid nosti semitas nubium magnas et perfectas scientias</verse>
    <verse label="Job 37:17">nonne vestimenta tua calida sunt cum perflata fuerit terra austro</verse>
    <verse label="Job 37:18">tu forsitan cum eo fabricatus es caelos qui solidissimi quasi aere fusi sunt</verse>
    <verse label="Job 37:19">ostende nobis quid dicamus illi nos quippe involvimur tenebris</verse>
    <verse label="Job 37:20">quis narrabit ei quae loquor etiam si locutus fuerit homo devorabitur</verse>
    <verse label="Job 37:21">at nunc non vident lucem subito aer cogitur in nubes et ventus transiens fugabit eas</verse>
    <verse label="Job 37:22">ab aquilone aurum venit et ad Deum formidolosa laudatio</verse>
    <verse label="Job 37:23">digne eum invenire non possumus magnus fortitudine et iudicio et iustitia et enarrari non potest</verse>
    <verse label="Job 37:24">ideo timebunt eum viri et non audebunt contemplari omnes qui sibi videntur esse sapientes</verse>
    <verse label="Job 38:1">respondens autem Dominus Iob de turbine dixit</verse>
    <verse label="Job 38:2">quis est iste involvens sententias sermonibus inperitis</verse>
    <verse label="Job 38:3">accinge sicut vir lumbos tuos interrogabo te et responde mihi</verse>
    <verse label="Job 38:4">ubi eras quando ponebam fundamenta terrae indica mihi si habes intellegentiam</verse>
    <verse label="Job 38:5">quis posuit mensuras eius si nosti vel quis tetendit super eam lineam</verse>
    <verse label="Job 38:6">super quo bases illius solidatae sunt aut quis dimisit lapidem angularem eius</verse>
    <verse label="Job 38:7">cum me laudarent simul astra matutina et iubilarent omnes filii Dei</verse>
    <verse label="Job 38:8">quis conclusit ostiis mare quando erumpebat quasi de vulva procedens</verse>
    <verse label="Job 38:9">cum ponerem nubem vestimentum eius et caligine illud quasi pannis infantiae obvolverem</verse>
    <verse label="Job 38:10">circumdedi illud terminis meis et posui vectem et ostia</verse>
    <verse label="Job 38:11">et dixi usque huc venies et non procedes amplius et hic confringes tumentes fluctus tuos</verse>
    <verse label="Job 38:12">numquid post ortum tuum praecepisti diluculo et ostendisti aurorae locum suum</verse>
    <verse label="Job 38:13">et tenuisti concutiens extrema terrae et excussisti impios ex ea</verse>
    <verse label="Job 38:14">restituetur ut lutum signaculum et stabit sicut vestimentum</verse>
    <verse label="Job 38:15">auferetur ab impiis lux sua et brachium excelsum confringetur</verse>
    <verse label="Job 38:16">numquid ingressus es profunda maris et in novissimis abyssis deambulasti</verse>
    <verse label="Job 38:17">numquid apertae tibi sunt portae mortis et ostia tenebrosa vidisti</verse>
    <verse label="Job 38:18">numquid considerasti latitudines terrae indica mihi si nosti omnia</verse>
    <verse label="Job 38:19">in qua via habitet lux et tenebrarum quis locus sit</verse>
    <verse label="Job 38:20">ut ducas unumquodque ad terminos suos et intellegas semitas domus eius</verse>
    <verse label="Job 38:21">sciebas tunc quod nasciturus esses et numerum dierum tuorum noveras</verse>
    <verse label="Job 38:22">numquid ingressus es thesauros nivis aut thesauros grandinis aspexisti</verse>
    <verse label="Job 38:23">quae praeparavi in tempus hostis in diem pugnae et belli</verse>
    <verse label="Job 38:24">per quam viam spargitur lux dividitur aestus super terram</verse>
    <verse label="Job 38:25">quis dedit vehementissimo imbri cursum et viam sonantis tonitrui</verse>
    <verse label="Job 38:26">ut plueret super terram absque homine in deserto ubi nullus mortalium commoratur</verse>
    <verse label="Job 38:27">ut impleret inviam et desolatam et produceret herbas virentes</verse>
    <verse label="Job 38:28">quis est pluviae pater vel quis genuit stillas roris</verse>
    <verse label="Job 38:29">de cuius utero egressa est glacies et gelu de caelo quis genuit</verse>
    <verse label="Job 38:30">in similitudinem lapidis aquae durantur et superficies abyssi constringitur</verse>
    <verse label="Job 38:31">numquid coniungere valebis micantes stellas Pliadis aut gyrum Arcturi poteris dissipare</verse>
    <verse label="Job 38:32">numquid producis luciferum in tempore suo et vesperum super filios terrae consurgere facis</verse>
    <verse label="Job 38:33">numquid nosti ordinem caeli et pones rationem eius in terra</verse>
    <verse label="Job 38:34">numquid elevabis in nebula vocem tuam et impetus aquarum operiet te</verse>
    <verse label="Job 38:35">numquid mittes fulgura et ibunt et revertentia dicent tibi adsumus</verse>
    <verse label="Job 38:36">quis posuit in visceribus hominis sapientiam vel quis dedit gallo intellegentiam</verse>
    <verse label="Job 38:37">quis enarravit caelorum rationem et concentum caeli quis dormire faciet</verse>
    <verse label="Job 38:38">quando fundebatur pulvis in terram et glebae conpingebantur</verse>
    <verse label="Job 38:39">numquid capies leaenae praedam et animam catulorum eius implebis</verse>
    <verse label="Job 38:40">quando cubant in antris et in specubus insidiantur</verse>
    <verse label="Job 38:41">quis praeparat corvo escam suam quando pulli eius ad Deum clamant vagantes eo quod non habeant cibos</verse>
    <verse label="Job 39:1">numquid nosti tempus partus hibicum in petris vel parturientes cervas observasti</verse>
    <verse label="Job 39:2">dinumerasti menses conceptus earum et scisti tempus partus earum</verse>
    <verse label="Job 39:3">incurvantur ad fetum et pariunt et rugitus emittunt</verse>
    <verse label="Job 39:4">separantur filii earum pergunt ad pastum egrediuntur et non revertuntur ad eas</verse>
    <verse label="Job 39:5">quis dimisit onagrum liberum et vincula eius quis solvit</verse>
    <verse label="Job 39:6">cui dedi in solitudine domum et tabernacula eius in terra salsuginis</verse>
    <verse label="Job 39:7">contemnit multitudinem civitatis clamorem exactoris non audit</verse>
    <verse label="Job 39:8">circumspicit montes pascuae suae et virentia quaeque perquirit</verse>
    <verse label="Job 39:9">numquid volet rinoceros servire tibi aut morabitur ad praesepe tuum</verse>
    <verse label="Job 39:10">numquid alligabis rinocerota ad arandum loro tuo aut confringet glebas vallium post te</verse>
    <verse label="Job 39:11">numquid fiduciam habebis in magna fortitudine eius et derelinques ei labores tuos</verse>
    <verse label="Job 39:12">numquid credes ei quoniam reddat sementem tibi et aream tuam congreget</verse>
    <verse label="Job 39:13">pinna strutionum similis est pinnis herodii et accipitris</verse>
    <verse label="Job 39:14">quando derelinquit in terra ova sua tu forsitan in pulvere calefacis ea</verse>
    <verse label="Job 39:15">obliviscitur quod pes conculcet ea aut bestiae agri conterant</verse>
    <verse label="Job 39:16">duratur ad filios suos quasi non sint sui frustra laboravit nullo timore cogente</verse>
    <verse label="Job 39:17">privavit enim eam Deus sapientia nec dedit illi intellegentiam</verse>
    <verse label="Job 39:18">cum tempus fuerit in altum alas erigit deridet equitem et ascensorem eius</verse>
    <verse label="Job 39:19">numquid praebebis equo fortitudinem aut circumdabis collo eius hinnitum</verse>
    <verse label="Job 39:20">numquid suscitabis eum quasi lucustas gloria narium eius terror</verse>
    <verse label="Job 39:21">terram ungula fodit exultat audacter in occursum pergit armatis</verse>
    <verse label="Job 39:22">contemnit pavorem nec cedit gladio</verse>
    <verse label="Job 39:23">super ipsum sonabit faretra vibrabit hasta et clypeus</verse>
    <verse label="Job 39:24">fervens et fremens sorbet terram nec reputat tubae sonare clangorem</verse>
    <verse label="Job 39:25">ubi audierit bucinam dicet va procul odoratur bellum exhortationem ducum et ululatum exercitus</verse>
    <verse label="Job 39:26">numquid per sapientiam tuam plumescit accipiter expandens alas suas ad austrum</verse>
    <verse label="Job 39:27">aut ad praeceptum tuum elevabitur aquila et in arduis ponet nidum suum</verse>
    <verse label="Job 39:28">in petris manet et in praeruptis silicibus commoratur atque inaccessis rupibus</verse>
    <verse label="Job 39:29">inde contemplatur escam et de longe oculi eius prospiciunt</verse>
    <verse label="Job 39:30">pulli eius lambent sanguinem et ubicumque cadaver fuerit statim adest</verse>
    <verse label="Job 39:31">et adiecit Dominus et locutus est ad Iob</verse>
    <verse label="Job 39:32">numquid qui contendit cum Deo tam facile conquiescit utique qui arguit Deum debet respondere ei</verse>
    <verse label="Job 39:33">respondens autem Iob Domino dixit</verse>
    <verse label="Job 39:34">qui leviter locutus sum respondere quid possum manum meam ponam super os meum</verse>
    <verse label="Job 39:35">unum locutus sum quod utinam non dixissem et alterum quibus ultra non addam</verse>
    <verse label="Job 40:1">respondens autem Dominus Iob de turbine ait</verse>
    <verse label="Job 40:2">accinge sicut vir lumbos tuos interrogabo te et indica mihi</verse>
    <verse label="Job 40:3">numquid irritum facies iudicium meum et condemnabis me ut tu iustificeris</verse>
    <verse label="Job 40:4">et si habes brachium sicut Deus et si voce simili tonas</verse>
    <verse label="Job 40:5">circumda tibi decorem et in sublime erigere et esto gloriosus et speciosis induere vestibus</verse>
    <verse label="Job 40:6">disperge superbos furore tuo et respiciens omnem arrogantem humilia</verse>
    <verse label="Job 40:7">respice cunctos superbos et confunde eos et contere impios in loco suo</verse>
    <verse label="Job 40:8">absconde eos in pulvere simul et facies eorum demerge in foveam</verse>
    <verse label="Job 40:9">et ego confitebor quod salvare te possit dextera tua</verse>
    <verse label="Job 40:10">ecce Behemoth quem feci tecum faenum quasi bos comedet</verse>
    <verse label="Job 40:11">fortitudo eius in lumbis eius et virtus illius in umbilicis ventris eius</verse>
    <verse label="Job 40:12">constringit caudam suam quasi cedrum nervi testiculorum eius perplexi sunt</verse>
    <verse label="Job 40:13">ossa eius velut fistulae aeris cartilago illius quasi lamminae ferreae</verse>
    <verse label="Job 40:14">ipse principium est viarum Dei qui fecit eum adplicabit gladium eius</verse>
    <verse label="Job 40:15">huic montes herbas ferunt omnes bestiae agri ludent ibi</verse>
    <verse label="Job 40:16">sub umbra dormit in secreto calami et locis humentibus</verse>
    <verse label="Job 40:17">protegunt umbrae umbram eius circumdabunt eum salices torrentis</verse>
    <verse label="Job 40:18">ecce absorbebit fluvium et non mirabitur habet fiduciam quod influat Iordanis in os eius</verse>
    <verse label="Job 40:19">in oculis eius quasi hamo capiet eum et in sudibus perforabit nares eius</verse>
    <verse label="Job 40:20">an extrahere poteris Leviathan hamo et fune ligabis linguam eius</verse>
    <verse label="Job 40:21">numquid pones circulum in naribus eius et armilla perforabis maxillam eius</verse>
    <verse label="Job 40:22">numquid multiplicabit ad te preces aut loquetur tibi mollia</verse>
    <verse label="Job 40:23">numquid feriet tecum pactum et accipies eum servum sempiternum</verse>
    <verse label="Job 40:24">numquid inludes ei quasi avi aut ligabis illum ancillis tuis</verse>
    <verse label="Job 40:25">concident eum amici divident illum negotiatores</verse>
    <verse label="Job 40:26">numquid implebis sagenas pelle eius et gurgustium piscium capite illius</verse>
    <verse label="Job 40:27">pone super eum manum tuam memento belli nec ultra addas loqui</verse>
    <verse label="Job 40:28">ecce spes eius frustrabitur eum et videntibus cunctis praecipitabitur</verse>
    <verse label="Job 41:1">non quasi crudelis suscitabo eum quis enim resistere potest vultui meo</verse>
    <verse label="Job 41:2">quis ante dedit mihi ut reddam ei omnia quae sub caelo sunt mea sunt</verse>
    <verse label="Job 41:3">non parcam ei et verbis potentibus et ad deprecandum conpositis</verse>
    <verse label="Job 41:4">quis revelavit faciem indumenti eius et in medium oris eius quis intrabit</verse>
    <verse label="Job 41:5">portas vultus eius quis aperiet per gyrum dentium eius formido</verse>
    <verse label="Job 41:6">corpus illius quasi scuta fusilia et conpactum squamis se prementibus</verse>
    <verse label="Job 41:7">una uni coniungitur et ne spiraculum quidem incedit per eas</verse>
    <verse label="Job 41:8">una alteri adherebunt et tenentes se nequaquam separabuntur</verse>
    <verse label="Job 41:9">sternutatio eius splendor ignis et oculi eius ut palpebrae diluculi</verse>
    <verse label="Job 41:10">de ore eius lampades procedunt sicut taedae ignis accensae</verse>
    <verse label="Job 41:11">de naribus eius procedit fumus sicut ollae succensae atque ferventis</verse>
    <verse label="Job 41:12">halitus eius prunas ardere facit et flamma de ore eius egreditur</verse>
    <verse label="Job 41:13">in collo eius morabitur fortitudo et faciem eius praecedet egestas</verse>
    <verse label="Job 41:14">membra carnium eius coherentia sibi mittet contra eum fulmina et ad locum alium non ferentur</verse>
    <verse label="Job 41:15">cor eius indurabitur quasi lapis et stringetur quasi malleatoris incus</verse>
    <verse label="Job 41:16">cum sublatus fuerit timebunt angeli et territi purgabuntur</verse>
    <verse label="Job 41:17">cum adprehenderit eum gladius subsistere non poterit neque hasta neque torax</verse>
    <verse label="Job 41:18">reputabit enim quasi paleas ferrum et quasi lignum putridum aes</verse>
    <verse label="Job 41:19">non fugabit eum vir sagittarius in stipulam versi sunt ei lapides fundae</verse>
    <verse label="Job 41:20">quasi stipulam aestimabit malleum et deridebit vibrantem hastam</verse>
    <verse label="Job 41:21">sub ipso erunt radii solis sternet sibi aurum quasi lutum</verse>
    <verse label="Job 41:22">fervescere faciet quasi ollam profundum mare ponet quasi cum unguenta bulliunt</verse>
    <verse label="Job 41:23">post eum lucebit semita aestimabit abyssum quasi senescentem</verse>
    <verse label="Job 41:24">non est super terram potestas quae conparetur ei qui factus est ut nullum timeret</verse>
    <verse label="Job 41:25">omne sublime videt ipse est rex super universos filios superbiae</verse>
    <verse label="Job 42:1">respondens autem Iob Domino dixit</verse>
    <verse label="Job 42:2">scio quia omnia potes et nulla te latet cogitatio</verse>
    <verse label="Job 42:3">quis est iste qui celat consilium absque scientia ideo insipienter locutus sum et quae ultra modum excederent scientiam meam</verse>
    <verse label="Job 42:4">audi et ego loquar interrogabo et ostende mihi</verse>
    <verse label="Job 42:5">auditu auris audivi te nunc autem oculus meus videt te</verse>
    <verse label="Job 42:6">idcirco ipse me reprehendo et ago paenitentiam in favilla et cinere</verse>
    <verse label="Job 42:7">postquam autem locutus est Dominus verba haec ad Iob dixit ad Eliphaz Themaniten iratus est furor meus in te et in duos amicos tuos quoniam non estis locuti coram me rectum sicut servus meus Iob</verse>
    <verse label="Job 42:8">sumite igitur vobis septem tauros et septem arietes et ite ad servum meum Iob et offerte holocaustum pro vobis Iob autem servus meus orabit pro vobis faciem eius suscipiam ut non vobis inputetur stultitia neque enim locuti estis ad me recta sicut servus meus Iob</verse>
    <verse label="Job 42:9">abierunt ergo Eliphaz Themanites et Baldad Suites et Sophar Naamathites et fecerunt sicut locutus fuerat ad eos Dominus et suscepit Dominus faciem Iob</verse>
    <verse label="Job 42:10">Dominus quoque conversus est ad paenitentiam Iob cum oraret ille pro amicis suis et addidit Dominus omnia quaecumque fuerant Iob duplicia</verse>
    <verse label="Job 42:11">venerunt autem ad eum omnes fratres sui et universae sorores suae et cuncti qui noverant eum prius et comederunt cum eo panem in domo eius et moverunt super eum caput et consolati sunt eum super omni malo quod intulerat Dominus super eum et dederunt ei unusquisque ovem unam et inaurem auream unam</verse>
    <verse label="Job 42:12">Dominus autem benedixit novissimis Iob magis quam principio eius et facta sunt ei quattuordecim milia ovium et sex milia camelorum et mille iuga boum et mille asinae</verse>
    <verse label="Job 42:13">et fuerunt ei septem filii et filiae tres</verse>
    <verse label="Job 42:14">et vocavit nomen unius Diem et nomen secundae Cassia et nomen tertiae Cornu stibii</verse>
    <verse label="Job 42:15">non sunt autem inventae mulieres speciosae sicut filiae Iob in universa terra deditque eis pater suus hereditatem inter fratres earum</verse>
    <verse label="Job 42:16">vixit autem Iob post haec centum quadraginta annis et vidit filios suos et filios filiorum suorum usque ad quartam generationem et mortuus est senex et plenus dierum</verse>
  </lyrics>
</song>

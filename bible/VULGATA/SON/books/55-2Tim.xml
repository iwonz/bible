<?xml version="1.0" encoding="UTF-8"?>
<song>
  <title>Epistula II ad Timotheum</title>
  <lyrics>
    <verse label="2Tim 1:1">Paulus apostolus Christi Iesu per voluntatem Dei secundum promissionem vitae quae est in Christo Iesu</verse>
    <verse label="2Tim 1:2">Timotheo carissimo filio gratia misericordia pax a Deo Patre et Christo Iesu Domino nostro</verse>
    <verse label="2Tim 1:3">gratias ago Deo cui servio a progenitoribus in conscientia pura quam sine intermissione habeam tui memoriam in orationibus meis nocte ac die</verse>
    <verse label="2Tim 1:4">desiderans te videre memor lacrimarum tuarum ut gaudio implear</verse>
    <verse label="2Tim 1:5">recordationem accipiens eius fidei quae est in te non ficta quae et habitavit primum in avia tua Loide et matre tua Eunice certus sum autem quod et in te</verse>
    <verse label="2Tim 1:6">propter quam causam admoneo te ut resuscites gratiam Dei quae est in te per inpositionem manuum mearum</verse>
    <verse label="2Tim 1:7">non enim dedit nobis Deus spiritum timoris sed virtutis et dilectionis et sobrietatis</verse>
    <verse label="2Tim 1:8">noli itaque erubescere testimonium Domini nostri neque me vinctum eius sed conlabora evangelio secundum virtutem Dei</verse>
    <verse label="2Tim 1:9">qui nos liberavit et vocavit vocatione sancta non secundum opera nostra sed secundum propositum suum et gratiam quae data est nobis in Christo Iesu ante tempora saecularia</verse>
    <verse label="2Tim 1:10">manifestata est autem nunc per inluminationem salvatoris nostri Iesu Christi qui destruxit quidem mortem inluminavit autem vitam et incorruptionem per evangelium</verse>
    <verse label="2Tim 1:11">in quo positus sum ego praedicator et apostolus et magister gentium</verse>
    <verse label="2Tim 1:12">ob quam causam etiam haec patior sed non confundor scio enim cui credidi et certus sum quia potens est depositum meum servare in illum diem</verse>
    <verse label="2Tim 1:13">formam habe sanorum verborum quae a me audisti in fide et dilectione in Christo Iesu</verse>
    <verse label="2Tim 1:14">bonum depositum custodi per Spiritum Sanctum qui habitat in nobis</verse>
    <verse label="2Tim 1:15">scis hoc quod aversi sunt a me omnes qui in Asia sunt ex quibus est Phygelus et Hermogenes</verse>
    <verse label="2Tim 1:16">det misericordiam Dominus Onesifori domui quia saepe me refrigeravit et catenam meam non erubuit</verse>
    <verse label="2Tim 1:17">sed cum Romam venisset sollicite me quaesivit et invenit</verse>
    <verse label="2Tim 1:18">det illi Dominus invenire misericordiam a Domino in illa die et quanta Ephesi ministravit melius tu nosti</verse>
    <verse label="2Tim 2:1">tu ergo fili mi confortare in gratia quae est in Christo Iesu</verse>
    <verse label="2Tim 2:2">et quae audisti a me per multos testes haec commenda fidelibus hominibus qui idonei erunt et alios docere</verse>
    <verse label="2Tim 2:3">labora sicut bonus miles Christi Iesu</verse>
    <verse label="2Tim 2:4">nemo militans inplicat se negotiis saecularibus ut ei placeat cui se probavit</verse>
    <verse label="2Tim 2:5">nam et qui certat in agone non coronatur nisi legitime certaverit</verse>
    <verse label="2Tim 2:6">laborantem agricolam oportet primum de fructibus accipere</verse>
    <verse label="2Tim 2:7">intellege quae dico dabit enim tibi Dominus in omnibus intellectum</verse>
    <verse label="2Tim 2:8">memor esto Iesum Christum resurrexisse a mortuis ex semine David secundum evangelium meum</verse>
    <verse label="2Tim 2:9">in quo laboro usque ad vincula quasi male operans sed verbum Dei non est alligatum</verse>
    <verse label="2Tim 2:10">ideo omnia sustineo propter electos ut et ipsi salutem consequantur quae est in Christo Iesu cum gloria caelesti</verse>
    <verse label="2Tim 2:11">fidelis sermo nam si conmortui sumus et convivemus</verse>
    <verse label="2Tim 2:12">si sustinemus et conregnabimus si negabimus et ille negabit nos</verse>
    <verse label="2Tim 2:13">si non credimus ille fidelis manet negare se ipsum non potest</verse>
    <verse label="2Tim 2:14">haec commone testificans coram Domino noli verbis contendere in nihil utile ad subversionem audientium</verse>
    <verse label="2Tim 2:15">sollicite cura te ipsum probabilem exhibere Deo operarium inconfusibilem recte tractantem verbum veritatis</verse>
    <verse label="2Tim 2:16">profana autem inaniloquia devita multum enim proficient ad impietatem</verse>
    <verse label="2Tim 2:17">et sermo eorum ut cancer serpit ex quibus est Hymeneus et Philetus</verse>
    <verse label="2Tim 2:18">qui a veritate exciderunt dicentes resurrectionem iam factam et subvertunt quorundam fidem</verse>
    <verse label="2Tim 2:19">sed firmum fundamentum Dei stetit habens signaculum hoc cognovit Dominus qui sunt eius et discedat ab iniquitate omnis qui nominat nomen Domini</verse>
    <verse label="2Tim 2:20">in magna autem domo non solum sunt vasa aurea et argentea sed et lignea et fictilia et quaedam quidem in honorem quaedam autem in contumeliam</verse>
    <verse label="2Tim 2:21">si quis ergo emundaverit se ab istis erit vas in honorem sanctificatum et utile Domino ad omne opus bonum paratum</verse>
    <verse label="2Tim 2:22">iuvenilia autem desideria fuge sectare vero iustitiam fidem caritatem pacem cum his qui invocant Dominum de corde puro</verse>
    <verse label="2Tim 2:23">stultas autem et sine disciplina quaestiones devita sciens quia generant lites</verse>
    <verse label="2Tim 2:24">servum autem Domini non oportet litigare sed mansuetum esse ad omnes docibilem patientem</verse>
    <verse label="2Tim 2:25">cum modestia corripientem eos qui resistunt nequando det illis Deus paenitentiam ad cognoscendam veritatem</verse>
    <verse label="2Tim 2:26">et resipiscant a diaboli laqueis a quo capti tenentur ad ipsius voluntatem</verse>
    <verse label="2Tim 3:1">hoc autem scito quod in novissimis diebus instabunt tempora periculosa</verse>
    <verse label="2Tim 3:2">et erunt homines se ipsos amantes cupidi elati superbi blasphemi parentibus inoboedientes ingrati scelesti</verse>
    <verse label="2Tim 3:3">sine affectione sine pace criminatores incontinentes inmites sine benignitate</verse>
    <verse label="2Tim 3:4">proditores protervi tumidi voluptatium amatores magis quam Dei</verse>
    <verse label="2Tim 3:5">habentes speciem quidem pietatis virtutem autem eius abnegantes et hos devita</verse>
    <verse label="2Tim 3:6">ex his enim sunt qui penetrant domos et captivas ducunt mulierculas oneratas peccatis quae ducuntur variis desideriis</verse>
    <verse label="2Tim 3:7">semper discentes et numquam ad scientiam veritatis pervenientes</verse>
    <verse label="2Tim 3:8">quemadmodum autem Iannes et Mambres restiterunt Mosi ita et hii resistunt veritati homines corrupti mente reprobi circa fidem</verse>
    <verse label="2Tim 3:9">sed ultra non proficient insipientia enim eorum manifesta erit omnibus sicut et illorum fuit</verse>
    <verse label="2Tim 3:10">tu autem adsecutus es meam doctrinam institutionem propositum fidem longanimitatem dilectionem patientiam</verse>
    <verse label="2Tim 3:11">persecutiones passiones qualia mihi facta sunt Antiochiae Iconii Lystris quales persecutiones sustinui et ex omnibus me eripuit Dominus</verse>
    <verse label="2Tim 3:12">et omnes qui volunt pie vivere in Christo Iesu persecutionem patientur</verse>
    <verse label="2Tim 3:13">mali autem homines et seductores proficient in peius errantes et in errorem mittentes</verse>
    <verse label="2Tim 3:14">tu vero permane in his quae didicisti et credita sunt tibi sciens a quo didiceris</verse>
    <verse label="2Tim 3:15">et quia ab infantia sacras litteras nosti quae te possint instruere ad salutem per fidem quae est in Christo Iesu</verse>
    <verse label="2Tim 3:16">omnis scriptura divinitus inspirata et utilis ad docendum ad arguendum ad corrigendum ad erudiendum in iustitia</verse>
    <verse label="2Tim 3:17">ut perfectus sit homo Dei ad omne opus bonum instructus</verse>
    <verse label="2Tim 4:1">testificor coram Deo et Christo Iesu qui iudicaturus est vivos ac mortuos et adventum ipsius et regnum eius</verse>
    <verse label="2Tim 4:2">praedica verbum insta oportune inportune argue obsecra increpa in omni patientia et doctrina</verse>
    <verse label="2Tim 4:3">erit enim tempus cum sanam doctrinam non sustinebunt sed ad sua desideria coacervabunt sibi magistros prurientes auribus</verse>
    <verse label="2Tim 4:4">et a veritate quidem auditum avertent ad fabulas autem convertentur</verse>
    <verse label="2Tim 4:5">tu vero vigila in omnibus labora opus fac evangelistae ministerium tuum imple</verse>
    <verse label="2Tim 4:6">ego enim iam delibor et tempus meae resolutionis instat</verse>
    <verse label="2Tim 4:7">bonum certamen certavi cursum consummavi fidem servavi</verse>
    <verse label="2Tim 4:8">in reliquo reposita est mihi iustitiae corona quam reddet mihi Dominus in illa die iustus iudex non solum autem mihi sed et his qui diligunt adventum eius</verse>
    <verse label="2Tim 4:9">festina venire ad me cito</verse>
    <verse label="2Tim 4:10">Demas enim me dereliquit diligens hoc saeculum et abiit Thessalonicam Crescens in Galliam Titus in Dalmatiam</verse>
    <verse label="2Tim 4:11">Lucas est mecum solus Marcum adsume et adduc tecum est enim mihi utilis in ministerium</verse>
    <verse label="2Tim 4:12">Tychicum autem misi Ephesum</verse>
    <verse label="2Tim 4:13">paenulam quam reliqui Troade apud Carpum veniens adfers et libros maxime autem membranas</verse>
    <verse label="2Tim 4:14">Alexander aerarius multa mala mihi ostendit reddat ei Dominus secundum opera eius</verse>
    <verse label="2Tim 4:15">quem et tu devita valde enim restitit verbis nostris</verse>
    <verse label="2Tim 4:16">in prima mea defensione nemo mihi adfuit sed omnes me dereliquerunt non illis reputetur</verse>
    <verse label="2Tim 4:17">Dominus autem mihi adstitit et confortavit me ut per me praedicatio impleatur et audiant omnes gentes et liberatus sum de ore leonis</verse>
    <verse label="2Tim 4:18">liberabit me Dominus ab omni opere malo et salvum faciet in regnum suum caeleste cui gloria in saecula saeculorum amen</verse>
    <verse label="2Tim 4:19">saluta Priscam et Aquilam et Onesifori domum</verse>
    <verse label="2Tim 4:20">Erastus remansit Corinthi Trophimum autem reliqui infirmum Mileti</verse>
    <verse label="2Tim 4:21">festina ante hiemem venire salutat te Eubulus et Pudens et Linus et Claudia et fratres omnes</verse>
    <verse label="2Tim 4:22">Dominus Iesus cum spiritu tuo gratia nobiscum amen</verse>
  </lyrics>
</song>

<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="20" bname="Proverbia">
    <CHAPTER cnumber="1">
      <VERS vnumber="1">parabolae Salomonis filii David regis Israhel</VERS>
      <VERS vnumber="2">ad sciendam sapientiam et disciplinam</VERS>
      <VERS vnumber="3">ad intellegenda verba prudentiae et suscipiendam eruditionem doctrinae iustitiam et iudicium et aequitatem</VERS>
      <VERS vnumber="4">ut detur parvulis astutia adulescenti scientia et intellectus</VERS>
      <VERS vnumber="5">audiens sapiens sapientior erit et intellegens gubernacula possidebit</VERS>
      <VERS vnumber="6">animadvertet parabolam et interpretationem verba sapientium et enigmata eorum</VERS>
      <VERS vnumber="7">timor Domini principium scientiae sapientiam atque doctrinam stulti despiciunt</VERS>
      <VERS vnumber="8">audi fili mi disciplinam patris tui et ne dimittas legem matris tuae</VERS>
      <VERS vnumber="9">ut addatur gratia capiti tuo et torques collo tuo</VERS>
      <VERS vnumber="10">fili mi si te lactaverint peccatores ne adquiescas</VERS>
      <VERS vnumber="11">si dixerint veni nobiscum insidiemur sanguini abscondamus tendiculas contra insontem frustra</VERS>
      <VERS vnumber="12">degluttiamus eum sicut infernus viventem et integrum quasi descendentem in lacum</VERS>
      <VERS vnumber="13">omnem pretiosam substantiam repperiemus implebimus domos nostras spoliis</VERS>
      <VERS vnumber="14">sortem mitte nobiscum marsuppium unum sit omnium nostrum</VERS>
      <VERS vnumber="15">fili mi ne ambules cum eis prohibe pedem tuum a semitis eorum</VERS>
      <VERS vnumber="16">pedes enim illorum ad malum currunt et festinant ut effundant sanguinem</VERS>
      <VERS vnumber="17">frustra autem iacitur rete ante oculos pinnatorum</VERS>
      <VERS vnumber="18">ipsique contra sanguinem suum insidiantur et moliuntur fraudes contra animas suas</VERS>
      <VERS vnumber="19">sic semitae omnis avari animas possidentium rapiunt</VERS>
      <VERS vnumber="20">sapientia foris praedicat in plateis dat vocem suam</VERS>
      <VERS vnumber="21">in capite turbarum clamitat in foribus portarum urbis profert verba sua dicens</VERS>
      <VERS vnumber="22">usquequo parvuli diligitis infantiam et stulti ea quae sibi sunt noxia cupiunt et inprudentes odibunt scientiam</VERS>
      <VERS vnumber="23">convertimini ad correptionem meam en proferam vobis spiritum meum et ostendam verba mea</VERS>
      <VERS vnumber="24">quia vocavi et rennuistis extendi manum meam et non fuit qui aspiceret</VERS>
      <VERS vnumber="25">despexistis omne consilium meum et increpationes meas neglexistis</VERS>
      <VERS vnumber="26">ego quoque in interitu vestro ridebo et subsannabo cum vobis quod timebatis advenerit</VERS>
      <VERS vnumber="27">cum inruerit repentina calamitas et interitus quasi tempestas ingruerit quando venerit super vos tribulatio et angustia</VERS>
      <VERS vnumber="28">tunc invocabunt me et non exaudiam mane consurgent et non invenient me</VERS>
      <VERS vnumber="29">eo quod exosam habuerint disciplinam et timorem Domini non susceperint</VERS>
      <VERS vnumber="30">nec adquieverint consilio meo et detraxerint universae correptioni meae</VERS>
      <VERS vnumber="31">comedent igitur fructus viae suae suisque consiliis saturabuntur</VERS>
      <VERS vnumber="32">aversio parvulorum interficiet eos et prosperitas stultorum perdet illos</VERS>
      <VERS vnumber="33">qui autem me audierit absque terrore requiescet et abundantia perfruetur malorum timore sublato</VERS>
    </CHAPTER>
    <CHAPTER cnumber="2">
      <VERS vnumber="1">fili mi si susceperis sermones meos et mandata mea absconderis penes te</VERS>
      <VERS vnumber="2">ut audiat sapientiam auris tua inclina cor tuum ad noscendam prudentiam</VERS>
      <VERS vnumber="3">si enim sapientiam invocaveris et inclinaveris cor tuum prudentiae</VERS>
      <VERS vnumber="4">si quaesieris eam quasi pecuniam et sicut thesauros effoderis illam</VERS>
      <VERS vnumber="5">tunc intelleges timorem Domini et scientiam Dei invenies</VERS>
      <VERS vnumber="6">quia Dominus dat sapientiam et ex ore eius scientia et prudentia</VERS>
      <VERS vnumber="7">custodiet rectorum salutem et proteget gradientes simpliciter</VERS>
      <VERS vnumber="8">servans semitas iustitiae et vias sanctorum custodiens</VERS>
      <VERS vnumber="9">tunc intelleges iustitiam et iudicium et aequitatem et omnem semitam bonam</VERS>
      <VERS vnumber="10">si intraverit sapientia cor tuum et scientia animae tuae placuerit</VERS>
      <VERS vnumber="11">consilium custodiet te prudentia servabit te</VERS>
      <VERS vnumber="12">ut eruaris de via mala ab homine qui perversa loquitur</VERS>
      <VERS vnumber="13">qui relinquunt iter rectum et ambulant per vias tenebrosas</VERS>
      <VERS vnumber="14">qui laetantur cum malefecerint et exultant in rebus pessimis</VERS>
      <VERS vnumber="15">quorum viae perversae et infames gressus eorum</VERS>
      <VERS vnumber="16">ut eruaris a muliere aliena et ab extranea quae mollit sermones suos</VERS>
      <VERS vnumber="17">et relinquit ducem pubertatis suae</VERS>
      <VERS vnumber="18">et pacti Dei sui oblita est inclinata est enim ad mortem domus eius et ad impios semitae ipsius</VERS>
      <VERS vnumber="19">omnes qui ingrediuntur ad eam non revertentur nec adprehendent semitas vitae</VERS>
      <VERS vnumber="20">ut ambules in via bona et calles iustorum custodias</VERS>
      <VERS vnumber="21">qui enim recti sunt habitabunt in terra et simplices permanebunt in ea</VERS>
      <VERS vnumber="22">impii vero de terra perdentur et qui inique agunt auferentur ex ea</VERS>
    </CHAPTER>
    <CHAPTER cnumber="3">
      <VERS vnumber="1">fili mi ne obliviscaris legis meae et praecepta mea custodiat cor tuum</VERS>
      <VERS vnumber="2">longitudinem enim dierum et annos vitae et pacem adponent tibi</VERS>
      <VERS vnumber="3">misericordia et veritas non te deserant circumda eas gutturi tuo et describe in tabulis cordis tui</VERS>
      <VERS vnumber="4">et invenies gratiam et disciplinam bonam coram Deo et hominibus</VERS>
      <VERS vnumber="5">habe fiduciam in Domino ex toto corde tuo et ne innitaris prudentiae tuae</VERS>
      <VERS vnumber="6">in omnibus viis tuis cogita illum et ipse diriget gressus tuos</VERS>
      <VERS vnumber="7">ne sis sapiens apud temet ipsum time Dominum et recede a malo</VERS>
      <VERS vnumber="8">sanitas quippe erit umbilico tuo et inrigatio ossuum tuorum</VERS>
      <VERS vnumber="9">honora Dominum de tua substantia et de primitiis omnium frugum tuarum</VERS>
      <VERS vnumber="10">et implebuntur horrea tua saturitate et vino torcularia redundabunt</VERS>
      <VERS vnumber="11">disciplinam Domini fili mi ne abicias nec deficias cum ab eo corriperis</VERS>
      <VERS vnumber="12">quem enim diligit Dominus corripit et quasi pater in filio conplacet sibi</VERS>
      <VERS vnumber="13">beatus homo qui invenit sapientiam et qui affluit prudentia</VERS>
      <VERS vnumber="14">melior est adquisitio eius negotiatione argenti et auro primo fructus eius</VERS>
      <VERS vnumber="15">pretiosior est cunctis opibus et omnia quae desiderantur huic non valent conparari</VERS>
      <VERS vnumber="16">longitudo dierum in dextera eius in sinistra illius divitiae et gloria</VERS>
      <VERS vnumber="17">viae eius viae pulchrae et omnes semitae illius pacificae</VERS>
      <VERS vnumber="18">lignum vitae est his qui adprehenderint eam et qui tenuerit eam beatus</VERS>
      <VERS vnumber="19">Dominus sapientia fundavit terram stabilivit caelos prudentia</VERS>
      <VERS vnumber="20">sapientia illius eruperunt abyssi et nubes rore concrescunt</VERS>
      <VERS vnumber="21">fili mi ne effluant haec ab oculis tuis custodi legem atque consilium</VERS>
      <VERS vnumber="22">et erit vita animae tuae et gratia faucibus tuis</VERS>
      <VERS vnumber="23">tunc ambulabis fiducialiter in via tua et pes tuus non inpinget</VERS>
      <VERS vnumber="24">si dormieris non timebis quiesces et suavis erit somnus tuus</VERS>
      <VERS vnumber="25">ne paveas repentino terrore et inruentes tibi potentias impiorum</VERS>
      <VERS vnumber="26">Dominus enim erit in latere tuo et custodiet pedem tuum ne capiaris</VERS>
      <VERS vnumber="27">noli prohibere benefacere eum qui potest si vales et ipse benefac</VERS>
      <VERS vnumber="28">ne dicas amico tuo vade et revertere et cras dabo tibi cum statim possis dare</VERS>
      <VERS vnumber="29">ne moliaris amico tuo malum cum ille in te habeat fiduciam</VERS>
      <VERS vnumber="30">ne contendas adversus hominem frustra cum ipse tibi nihil mali fecerit</VERS>
      <VERS vnumber="31">ne aemuleris hominem iniustum nec imiteris vias eius</VERS>
      <VERS vnumber="32">quia abominatio Domini est omnis inlusor et cum simplicibus sermocinatio eius</VERS>
      <VERS vnumber="33">egestas a Domino in domo impii habitacula autem iustorum benedicentur</VERS>
      <VERS vnumber="34">inlusores ipse deludet et mansuetis dabit gratiam</VERS>
      <VERS vnumber="35">gloriam sapientes possidebunt stultorum exaltatio ignominia</VERS>
    </CHAPTER>
    <CHAPTER cnumber="4">
      <VERS vnumber="1">audite filii disciplinam patris et adtendite ut sciatis prudentiam</VERS>
      <VERS vnumber="2">donum bonum tribuam vobis legem meam ne derelinquatis</VERS>
      <VERS vnumber="3">nam et ego filius fui patris mei tenellus et unigenitus coram matre mea</VERS>
      <VERS vnumber="4">et docebat me atque dicebat suscipiat verba mea cor tuum custodi praecepta mea et vives</VERS>
      <VERS vnumber="5">posside sapientiam posside prudentiam ne obliviscaris neque declines a verbis oris mei</VERS>
      <VERS vnumber="6">ne dimittas eam et custodiet te dilige eam et servabit te</VERS>
      <VERS vnumber="7">principium sapientiae posside sapientiam et in omni possessione tua adquire prudentiam</VERS>
      <VERS vnumber="8">arripe illam et exaltabit te glorificaberis ab ea cum eam fueris amplexatus</VERS>
      <VERS vnumber="9">dabit capiti tuo augmenta gratiarum et corona inclita proteget te</VERS>
      <VERS vnumber="10">audi fili mi et suscipe verba mea ut multiplicentur tibi anni vitae</VERS>
      <VERS vnumber="11">viam sapientiae monstravi tibi duxi te per semitas aequitatis</VERS>
      <VERS vnumber="12">quas cum ingressus fueris non artabuntur gressus tui et currens non habebis offendiculum</VERS>
      <VERS vnumber="13">tene disciplinam ne dimittas eam custodi illam quia ipsa est vita tua</VERS>
      <VERS vnumber="14">ne delecteris semitis impiorum nec tibi placeat malorum via</VERS>
      <VERS vnumber="15">fuge ab ea ne transeas per illam declina et desere eam</VERS>
      <VERS vnumber="16">non enim dormiunt nisi malefecerint et rapitur somnus ab eis nisi subplantaverint</VERS>
      <VERS vnumber="17">comedunt panem impietatis et vinum iniquitatis bibunt</VERS>
      <VERS vnumber="18">iustorum autem semita quasi lux splendens procedit et crescit usque ad perfectam diem</VERS>
      <VERS vnumber="19">via impiorum tenebrosa nesciunt ubi corruant</VERS>
      <VERS vnumber="20">fili mi ausculta sermones meos et ad eloquia mea inclina aurem tuam</VERS>
      <VERS vnumber="21">ne recedant ab oculis tuis custodi ea in medio cordis tui</VERS>
      <VERS vnumber="22">vita enim sunt invenientibus ea et universae carni sanitas</VERS>
      <VERS vnumber="23">omni custodia serva cor tuum quia ex ipso vita procedit</VERS>
      <VERS vnumber="24">remove a te os pravum et detrahentia labia sint procul a te</VERS>
      <VERS vnumber="25">oculi tui recta videant et palpebrae tuae praecedant gressus tuos</VERS>
      <VERS vnumber="26">dirige semitam pedibus tuis et omnes viae tuae stabilientur</VERS>
      <VERS vnumber="27">ne declines ad dexteram et ad sinistram averte pedem tuum a malo</VERS>
    </CHAPTER>
    <CHAPTER cnumber="5">
      <VERS vnumber="1">fili mi adtende sapientiam meam et prudentiae meae inclina aurem tuam</VERS>
      <VERS vnumber="2">ut custodias cogitationes et disciplinam labia tua conservent</VERS>
      <VERS vnumber="3">favus enim stillans labia meretricis et nitidius oleo guttur eius</VERS>
      <VERS vnumber="4">novissima autem illius amara quasi absinthium et acuta quasi gladius biceps</VERS>
      <VERS vnumber="5">pedes eius descendunt in mortem et ad inferos gressus illius penetrant</VERS>
      <VERS vnumber="6">per semitam vitae non ambulat vagi sunt gressus eius et investigabiles</VERS>
      <VERS vnumber="7">nunc ergo fili audi me et ne recedas a verbis oris mei</VERS>
      <VERS vnumber="8">longe fac ab ea viam tuam et ne adpropinques foribus domus eius</VERS>
      <VERS vnumber="9">ne des alienis honorem tuum et annos tuos crudeli</VERS>
      <VERS vnumber="10">ne forte impleantur extranei viribus tuis et labores tui sint in domo aliena</VERS>
      <VERS vnumber="11">et gemas in novissimis quando consumpseris carnes et corpus tuum et dicas</VERS>
      <VERS vnumber="12">cur detestatus sum disciplinam et increpationibus non adquievit cor meum</VERS>
      <VERS vnumber="13">nec audivi vocem docentium me et magistris non inclinavi aurem meam</VERS>
      <VERS vnumber="14">paene fui in omni malo in medio ecclesiae et synagogae</VERS>
      <VERS vnumber="15">bibe aquam de cisterna tua et fluenta putei tui</VERS>
      <VERS vnumber="16">deriventur fontes tui foras et in plateis aquas tuas divide</VERS>
      <VERS vnumber="17">habeto eas solus nec sint alieni participes tui</VERS>
      <VERS vnumber="18">sit vena tua benedicta et laetare cum muliere adulescentiae tuae</VERS>
      <VERS vnumber="19">cerva carissima et gratissimus hinulus ubera eius inebrient te omni tempore in amore illius delectare iugiter</VERS>
      <VERS vnumber="20">quare seduceris fili mi ab aliena et foveris sinu alterius</VERS>
      <VERS vnumber="21">respicit Dominus vias hominis et omnes gressus illius considerat</VERS>
      <VERS vnumber="22">iniquitates suae capiunt impium et funibus peccatorum suorum constringitur</VERS>
      <VERS vnumber="23">ipse morietur quia non habuit disciplinam et multitudine stultitiae suae decipietur</VERS>
    </CHAPTER>
    <CHAPTER cnumber="6">
      <VERS vnumber="1">fili mi si spoponderis pro amico tuo defixisti apud extraneum manum tuam</VERS>
      <VERS vnumber="2">inlaqueatus es verbis oris tui et captus propriis sermonibus</VERS>
      <VERS vnumber="3">fac ergo quod dico fili mi et temet ipsum libera quia incidisti in manu proximi tui discurre festina suscita amicum tuum</VERS>
      <VERS vnumber="4">ne dederis somnum oculis tuis nec dormitent palpebrae tuae</VERS>
      <VERS vnumber="5">eruere quasi dammula de manu et quasi avis de insidiis aucupis</VERS>
      <VERS vnumber="6">vade ad formicam o piger et considera vias eius et disce sapientiam</VERS>
      <VERS vnumber="7">quae cum non habeat ducem nec praeceptorem nec principem</VERS>
      <VERS vnumber="8">parat aestate cibum sibi et congregat in messe quod comedat</VERS>
      <VERS vnumber="9">usquequo piger dormis quando consurges ex somno tuo</VERS>
      <VERS vnumber="10">paululum dormies paululum dormitabis paululum conseres manus ut dormias</VERS>
      <VERS vnumber="11">et veniet tibi quasi viator egestas et pauperies quasi vir armatus</VERS>
      <VERS vnumber="12">homo apostata vir inutilis graditur ore perverso</VERS>
      <VERS vnumber="13">annuit oculis terit pede digito loquitur</VERS>
      <VERS vnumber="14">pravo corde machinatur malum et in omni tempore iurgia seminat</VERS>
      <VERS vnumber="15">huic extemplo veniet perditio sua et subito conteretur nec habebit ultra medicinam</VERS>
      <VERS vnumber="16">sex sunt quae odit Dominus et septimum detestatur anima eius</VERS>
      <VERS vnumber="17">oculos sublimes linguam mendacem manus effundentes innoxium sanguinem</VERS>
      <VERS vnumber="18">cor machinans cogitationes pessimas pedes veloces ad currendum in malum</VERS>
      <VERS vnumber="19">proferentem mendacia testem fallacem et eum qui seminat inter fratres discordias</VERS>
      <VERS vnumber="20">conserva fili mi praecepta patris tui et ne dimittas legem matris tuae</VERS>
      <VERS vnumber="21">liga ea in corde tuo iugiter et circumda gutturi tuo</VERS>
      <VERS vnumber="22">cum ambulaveris gradiantur tecum cum dormieris custodiant te et evigilans loquere cum eis</VERS>
      <VERS vnumber="23">quia mandatum lucerna est et lex lux et via vitae increpatio disciplinae</VERS>
      <VERS vnumber="24">ut custodiant te a muliere mala et a blanda lingua extraneae</VERS>
      <VERS vnumber="25">non concupiscat pulchritudinem eius cor tuum nec capiaris nutibus illius</VERS>
      <VERS vnumber="26">pretium enim scorti vix unius est panis mulier autem viri pretiosam animam capit</VERS>
      <VERS vnumber="27">numquid abscondere potest homo ignem in sinu suo ut vestimenta illius non ardeant</VERS>
      <VERS vnumber="28">aut ambulare super prunas et non conburentur plantae eius</VERS>
      <VERS vnumber="29">sic qui ingreditur ad mulierem proximi sui non erit mundus cum tetigerit eam</VERS>
      <VERS vnumber="30">non grandis est culpae cum quis furatus fuerit furatur enim ut esurientem impleat animam</VERS>
      <VERS vnumber="31">deprehensus quoque reddet septuplum et omnem substantiam domus suae tradet</VERS>
      <VERS vnumber="32">qui autem adulter est propter cordis inopiam perdet animam suam</VERS>
      <VERS vnumber="33">turpitudinem et ignominiam congregat sibi et obprobrium illius non delebitur</VERS>
      <VERS vnumber="34">quia zelus et furor viri non parcet in die vindictae</VERS>
      <VERS vnumber="35">nec adquiescet cuiusquam precibus nec suscipiet pro redemptione dona plurima</VERS>
    </CHAPTER>
    <CHAPTER cnumber="7">
      <VERS vnumber="1">fili mi custodi sermones meos et praecepta mea reconde tibi</VERS>
      <VERS vnumber="2">serva mandata mea et vives et legem meam quasi pupillam oculi tui</VERS>
      <VERS vnumber="3">liga eam in digitis tuis scribe illam in tabulis cordis tui</VERS>
      <VERS vnumber="4">dic sapientiae soror mea es et prudentiam voca amicam tuam</VERS>
      <VERS vnumber="5">ut custodiat te a muliere extranea et ab aliena quae verba sua dulcia facit</VERS>
      <VERS vnumber="6">de fenestra enim domus meae per cancellos prospexi</VERS>
      <VERS vnumber="7">et video parvulos considero vecordem iuvenem</VERS>
      <VERS vnumber="8">qui transit in platea iuxta angulum et propter viam domus illius graditur</VERS>
      <VERS vnumber="9">in obscuro advesperascente die in noctis tenebris et caligine</VERS>
      <VERS vnumber="10">et ecce mulier occurrit illi ornatu meretricio praeparata ad capiendas animas garrula et vaga</VERS>
      <VERS vnumber="11">quietis inpatiens nec valens in domo consistere pedibus suis</VERS>
      <VERS vnumber="12">nunc foris nunc in plateis nunc iuxta angulos insidians</VERS>
      <VERS vnumber="13">adprehensumque deosculatur iuvenem et procaci vultu blanditur dicens</VERS>
      <VERS vnumber="14">victimas pro salute debui hodie reddidi vota mea</VERS>
      <VERS vnumber="15">idcirco egressa sum in occursum tuum desiderans te videre et repperi</VERS>
      <VERS vnumber="16">intexui funibus lectum meum stravi tapetibus pictis ex Aegypto</VERS>
      <VERS vnumber="17">aspersi cubile meum murra et aloe et cinnamomo</VERS>
      <VERS vnumber="18">veni inebriemur uberibus donec inlucescat dies et fruamur cupitis amplexibus</VERS>
      <VERS vnumber="19">non est enim vir in domo sua abiit via longissima</VERS>
      <VERS vnumber="20">sacculum pecuniae secum tulit in die plenae lunae reversurus est domum suam</VERS>
      <VERS vnumber="21">inretivit eum multis sermonibus et blanditiis labiorum protraxit illum</VERS>
      <VERS vnumber="22">statim eam sequitur quasi bos ductus ad victimam et quasi agnus lasciviens et ignorans quod ad vincula stultus trahatur</VERS>
      <VERS vnumber="23">donec transfigat sagitta iecur eius velut si avis festinet ad laqueum et nescit quia de periculo animae illius agitur</VERS>
      <VERS vnumber="24">nunc ergo fili audi me et adtende verba oris mei</VERS>
      <VERS vnumber="25">ne abstrahatur in viis illius mens tua neque decipiaris semitis eius</VERS>
      <VERS vnumber="26">multos enim vulneratos deiecit et fortissimi quique interfecti sunt ab ea</VERS>
      <VERS vnumber="27">viae inferi domus eius penetrantes interiora mortis</VERS>
    </CHAPTER>
    <CHAPTER cnumber="8">
      <VERS vnumber="1">numquid non sapientia clamitat et prudentia dat vocem suam</VERS>
      <VERS vnumber="2">in summis excelsisque verticibus super viam in mediis semitis stans</VERS>
      <VERS vnumber="3">iuxta portas civitatis in ipsis foribus loquitur dicens</VERS>
      <VERS vnumber="4">o viri ad vos clamito et vox mea ad filios hominum</VERS>
      <VERS vnumber="5">intellegite parvuli astutiam et insipientes animadvertite</VERS>
      <VERS vnumber="6">audite quoniam de rebus magnis locutura sum et aperientur labia mea ut recta praedicent</VERS>
      <VERS vnumber="7">veritatem meditabitur guttur meum et labia mea detestabuntur impium</VERS>
      <VERS vnumber="8">iusti sunt omnes sermones mei non est in eis pravum quid neque perversum</VERS>
      <VERS vnumber="9">recti sunt intellegentibus et aequi invenientibus scientiam</VERS>
      <VERS vnumber="10">accipite disciplinam meam et non pecuniam doctrinam magis quam aurum eligite</VERS>
      <VERS vnumber="11">melior est enim sapientia cunctis pretiosissimis et omne desiderabile ei non potest conparari</VERS>
      <VERS vnumber="12">ego sapientia habito in consilio et eruditis intersum cogitationibus</VERS>
      <VERS vnumber="13">timor Domini odit malum arrogantiam et superbiam et viam pravam et os bilingue detestor</VERS>
      <VERS vnumber="14">meum est consilium et aequitas mea prudentia mea est fortitudo</VERS>
      <VERS vnumber="15">per me reges regnant et legum conditores iusta decernunt</VERS>
      <VERS vnumber="16">per me principes imperant et potentes decernunt iustitiam</VERS>
      <VERS vnumber="17">ego diligentes me diligo et qui mane vigilant ad me invenient me</VERS>
      <VERS vnumber="18">mecum sunt divitiae et gloria opes superbae et iustitia</VERS>
      <VERS vnumber="19">melior est fructus meus auro et pretioso lapide et genimina mea argento electo</VERS>
      <VERS vnumber="20">in viis iustitiae ambulo in medio semitarum iudicii</VERS>
      <VERS vnumber="21">ut ditem diligentes me et thesauros eorum repleam</VERS>
      <VERS vnumber="22">Dominus possedit me initium viarum suarum antequam quicquam faceret a principio</VERS>
      <VERS vnumber="23">ab aeterno ordita sum et ex antiquis antequam terra fieret</VERS>
      <VERS vnumber="24">necdum erant abyssi et ego iam concepta eram necdum fontes aquarum eruperant</VERS>
      <VERS vnumber="25">necdum montes gravi mole constiterant ante colles ego parturiebar</VERS>
      <VERS vnumber="26">adhuc terram non fecerat et flumina et cardines orbis terrae</VERS>
      <VERS vnumber="27">quando praeparabat caelos aderam quando certa lege et gyro vallabat abyssos</VERS>
      <VERS vnumber="28">quando aethera firmabat sursum et librabat fontes aquarum</VERS>
      <VERS vnumber="29">quando circumdabat mari terminum suum et legem ponebat aquis ne transirent fines suos quando adpendebat fundamenta terrae</VERS>
      <VERS vnumber="30">cum eo eram cuncta conponens et delectabar per singulos dies ludens coram eo omni tempore</VERS>
      <VERS vnumber="31">ludens in orbe terrarum et deliciae meae esse cum filiis hominum</VERS>
      <VERS vnumber="32">nunc ergo filii audite me beati qui custodiunt vias meas</VERS>
      <VERS vnumber="33">audite disciplinam et estote sapientes et nolite abicere eam</VERS>
      <VERS vnumber="34">beatus homo qui audit me qui vigilat ad fores meas cotidie et observat ad postes ostii mei</VERS>
      <VERS vnumber="35">qui me invenerit inveniet vitam et hauriet salutem a Domino</VERS>
      <VERS vnumber="36">qui autem in me peccaverit laedet animam suam omnes qui me oderunt diligunt mortem</VERS>
    </CHAPTER>
    <CHAPTER cnumber="9">
      <VERS vnumber="1">sapientia aedificavit sibi domum excidit columnas septem</VERS>
      <VERS vnumber="2">immolavit victimas suas miscuit vinum et proposuit mensam suam</VERS>
      <VERS vnumber="3">misit ancillas suas ut vocarent ad arcem et ad moenia civitatis</VERS>
      <VERS vnumber="4">si quis est parvulus veniat ad me et insipientibus locuta est</VERS>
      <VERS vnumber="5">venite comedite panem meum et bibite vinum quod miscui vobis</VERS>
      <VERS vnumber="6">relinquite infantiam et vivite et ambulate per vias prudentiae</VERS>
      <VERS vnumber="7">qui erudit derisorem ipse sibi facit iniuriam et qui arguit impium generat maculam sibi</VERS>
      <VERS vnumber="8">noli arguere derisorem ne oderit te argue sapientem et diliget te</VERS>
      <VERS vnumber="9">da sapienti et addetur ei sapientia doce iustum et festinabit accipere</VERS>
      <VERS vnumber="10">principium sapientiae timor Domini et scientia sanctorum prudentia</VERS>
      <VERS vnumber="11">per me enim multiplicabuntur dies tui et addentur tibi anni vitae</VERS>
      <VERS vnumber="12">si sapiens fueris tibimet ipsi eris si inlusor solus portabis malum</VERS>
      <VERS vnumber="13">mulier stulta et clamosa plenaque inlecebris et nihil omnino sciens</VERS>
      <VERS vnumber="14">sedit in foribus domus suae super sellam in excelso urbis loco</VERS>
      <VERS vnumber="15">ut vocaret transeuntes viam et pergentes itinere suo</VERS>
      <VERS vnumber="16">quis est parvulus declinet ad me et vecordi locuta est</VERS>
      <VERS vnumber="17">aquae furtivae dulciores sunt et panis absconditus suavior</VERS>
      <VERS vnumber="18">et ignoravit quod gigantes ibi sint et in profundis inferni convivae eius</VERS>
    </CHAPTER>
    <CHAPTER cnumber="10">
      <VERS vnumber="1">parabolae Salomonis filius sapiens laetificat patrem filius vero stultus maestitia est matris suae</VERS>
      <VERS vnumber="2">non proderunt thesauri impietatis iustitia vero liberabit a morte</VERS>
      <VERS vnumber="3">non adfliget Dominus fame animam iusti et insidias impiorum subvertet</VERS>
      <VERS vnumber="4">egestatem operata est manus remissa manus autem fortium divitias parat</VERS>
      <VERS vnumber="5">qui congregat in messe filius sapiens est qui autem stertit aestate filius confusionis</VERS>
      <VERS vnumber="6">benedictio super caput iusti os autem impiorum operit iniquitatem</VERS>
      <VERS vnumber="7">memoria iusti cum laudibus et nomen impiorum putrescet</VERS>
      <VERS vnumber="8">sapiens corde praecepta suscipiet stultus caeditur labiis</VERS>
      <VERS vnumber="9">qui ambulat simpliciter ambulat confidenter qui autem depravat vias suas manifestus erit</VERS>
      <VERS vnumber="10">qui annuit oculo dabit dolorem stultus labiis verberabitur</VERS>
      <VERS vnumber="11">vena vitae os iusti et os impiorum operiet iniquitatem</VERS>
      <VERS vnumber="12">odium suscitat rixas et universa delicta operit caritas</VERS>
      <VERS vnumber="13">in labiis sapientis invenietur sapientia et virga in dorso eius qui indiget corde</VERS>
      <VERS vnumber="14">sapientes abscondunt scientiam os autem stulti confusioni proximum est</VERS>
      <VERS vnumber="15">substantia divitis urbs fortitudinis eius pavor pauperum egestas eorum</VERS>
      <VERS vnumber="16">opus iusti ad vitam fructus impii ad peccatum</VERS>
      <VERS vnumber="17">via vitae custodienti disciplinam qui autem increpationes relinquit errat</VERS>
      <VERS vnumber="18">abscondunt odium labia mendacia qui profert contumeliam insipiens est</VERS>
      <VERS vnumber="19">in multiloquio peccatum non deerit qui autem moderatur labia sua prudentissimus est</VERS>
      <VERS vnumber="20">argentum electum lingua iusti cor impiorum pro nihilo</VERS>
      <VERS vnumber="21">labia iusti erudiunt plurimos qui autem indocti sunt in cordis egestate morientur</VERS>
      <VERS vnumber="22">benedictio Domini divites facit nec sociabitur ei adflictio</VERS>
      <VERS vnumber="23">quasi per risum stultus operatur scelus sapientia autem est viro prudentia</VERS>
      <VERS vnumber="24">quod timet impius veniet super eum desiderium suum iustis dabitur</VERS>
      <VERS vnumber="25">quasi tempestas transiens non erit impius iustus autem quasi fundamentum sempiternum</VERS>
      <VERS vnumber="26">sicut acetum dentibus et fumus oculis sic piger his qui miserunt eum</VERS>
      <VERS vnumber="27">timor Domini adponet dies et anni impiorum breviabuntur</VERS>
      <VERS vnumber="28">expectatio iustorum laetitia spes autem impiorum peribit</VERS>
      <VERS vnumber="29">fortitudo simplicis via Domini et pavor his qui operantur malum</VERS>
      <VERS vnumber="30">iustus in aeternum non commovebitur impii autem non habitabunt in terram</VERS>
      <VERS vnumber="31">os iusti parturiet sapientiam lingua pravorum peribit</VERS>
      <VERS vnumber="32">labia iusti considerant placita et os impiorum perversa</VERS>
    </CHAPTER>
    <CHAPTER cnumber="11">
      <VERS vnumber="1">statera dolosa abominatio apud Dominum et pondus aequum voluntas eius</VERS>
      <VERS vnumber="2">ubi fuerit superbia ibi erit et contumelia ubi autem humilitas ibi et sapientia</VERS>
      <VERS vnumber="3">simplicitas iustorum diriget eos et subplantatio perversorum vastabit illos</VERS>
      <VERS vnumber="4">non proderunt divitiae in die ultionis iustitia autem liberabit a morte</VERS>
      <VERS vnumber="5">iustitia simplicis diriget viam eius et in impietate sua corruet impius</VERS>
      <VERS vnumber="6">iustitia rectorum liberabit eos et in insidiis suis capientur iniqui</VERS>
      <VERS vnumber="7">mortuo homine impio nulla erit ultra spes et expectatio sollicitorum peribit</VERS>
      <VERS vnumber="8">iustus de angustia liberatus est et tradetur impius pro eo</VERS>
      <VERS vnumber="9">simulator ore decipit amicum suum iusti autem liberabuntur scientia</VERS>
      <VERS vnumber="10">in bonis iustorum exultabit civitas et in perditione impiorum erit laudatio</VERS>
      <VERS vnumber="11">benedictione iustorum exaltabitur civitas et ore impiorum subvertetur</VERS>
      <VERS vnumber="12">qui despicit amicum suum indigens corde est vir autem prudens tacebit</VERS>
      <VERS vnumber="13">qui ambulat fraudulenter revelat arcana qui autem fidelis est animi celat commissum</VERS>
      <VERS vnumber="14">ubi non est gubernator populus corruet salus autem ubi multa consilia</VERS>
      <VERS vnumber="15">adfligetur malo qui fidem facit pro extraneo qui autem cavet laqueos securus erit</VERS>
      <VERS vnumber="16">mulier gratiosa inveniet gloriam et robusti habebunt divitias</VERS>
      <VERS vnumber="17">benefacit animae suae vir misericors qui autem crudelis est et propinquos abicit</VERS>
      <VERS vnumber="18">impius facit opus instabile seminanti autem iustitiam merces fidelis</VERS>
      <VERS vnumber="19">clementia praeparat vitam et sectatio malorum mortem</VERS>
      <VERS vnumber="20">abominabile Domino pravum cor et voluntas eius in his qui simpliciter ambulant</VERS>
      <VERS vnumber="21">manus in manu non erit innocens malus semen autem iustorum salvabitur</VERS>
      <VERS vnumber="22">circulus aureus in naribus suis mulier pulchra et fatua</VERS>
      <VERS vnumber="23">desiderium iustorum omne bonum est praestolatio impiorum furor</VERS>
      <VERS vnumber="24">alii dividunt propria et ditiores fiunt alii rapiunt non sua et semper in egestate sunt</VERS>
      <VERS vnumber="25">anima quae benedicit inpinguabitur et qui inebriat ipse quoque inebriabitur</VERS>
      <VERS vnumber="26">qui abscondit frumenta maledicetur in populis benedictio autem super caput vendentium</VERS>
      <VERS vnumber="27">bene consurgit diluculo qui quaerit bona qui autem investigator malorum est opprimetur ab eis</VERS>
      <VERS vnumber="28">qui confidet in divitiis suis corruet iusti autem quasi virens folium germinabunt</VERS>
      <VERS vnumber="29">qui conturbat domum suam possidebit ventos et qui stultus est serviet sapienti</VERS>
      <VERS vnumber="30">fructus iusti lignum vitae et qui suscipit animas sapiens est</VERS>
      <VERS vnumber="31">si iustus in terra recipit quanto magis impius et peccator</VERS>
    </CHAPTER>
    <CHAPTER cnumber="12">
      <VERS vnumber="1">qui diligit disciplinam diligit scientiam qui autem odit increpationes insipiens est</VERS>
      <VERS vnumber="2">qui bonus est hauriet a Domino gratiam qui autem confidit cogitationibus suis impie agit</VERS>
      <VERS vnumber="3">non roborabitur homo ex impietate et radix iustorum non commovebitur</VERS>
      <VERS vnumber="4">mulier diligens corona viro suo et putredo in ossibus eius quae confusione res dignas gerit</VERS>
      <VERS vnumber="5">cogitationes iustorum iudicia et consilia impiorum fraudulentia</VERS>
      <VERS vnumber="6">verba impiorum insidiantur sanguini os iustorum liberabit eos</VERS>
      <VERS vnumber="7">verte impios et non erunt domus autem iustorum permanebit</VERS>
      <VERS vnumber="8">doctrina sua noscetur vir qui autem vanus et excors est patebit contemptui</VERS>
      <VERS vnumber="9">melior est pauper et sufficiens sibi quam gloriosus et indigens pane</VERS>
      <VERS vnumber="10">novit iustus animas iumentorum suorum viscera autem impiorum crudelia</VERS>
      <VERS vnumber="11">qui operatur terram suam saturabitur panibus qui autem sectatur otium stultissimus est</VERS>
      <VERS vnumber="12">desiderium impii munimentum est pessimorum radix autem iustorum proficiet</VERS>
      <VERS vnumber="13">propter peccata labiorum ruina proximat malo effugiet autem iustus de angustia</VERS>
      <VERS vnumber="14">de fructu oris sui unusquisque replebitur bonis et iuxta opera manuum suarum retribuetur ei</VERS>
      <VERS vnumber="15">via stulti recta in oculis eius qui autem sapiens est audit consilia</VERS>
      <VERS vnumber="16">fatuus statim indicat iram suam qui autem dissimulat iniuriam callidus est</VERS>
      <VERS vnumber="17">qui quod novit loquitur index iustitiae est qui autem mentitur testis est fraudulentus</VERS>
      <VERS vnumber="18">est qui promittit et quasi gladio pungitur conscientiae lingua autem sapientium sanitas est</VERS>
      <VERS vnumber="19">labium veritatis firmum erit in perpetuum qui autem testis est repentinus concinnat linguam mendacii</VERS>
      <VERS vnumber="20">dolus in corde cogitantium mala qui autem ineunt pacis consilia sequitur eos gaudium</VERS>
      <VERS vnumber="21">non contristabit iustum quicquid ei acciderit impii autem replebuntur malo</VERS>
      <VERS vnumber="22">abominatio Domino labia mendacia qui autem fideliter agunt placent ei</VERS>
      <VERS vnumber="23">homo versutus celat scientiam et cor insipientium provocabit stultitiam</VERS>
      <VERS vnumber="24">manus fortium dominabitur quae autem remissa est tributis serviet</VERS>
      <VERS vnumber="25">maeror in corde viri humiliabit illud et sermone bono laetificabitur</VERS>
      <VERS vnumber="26">qui neglegit damnum propter amicum iustus est iter autem impiorum decipiet eos</VERS>
      <VERS vnumber="27">non inveniet fraudulentus lucrum et substantia hominis erit auri pretium</VERS>
      <VERS vnumber="28">in semita iustitiae vita iter autem devium ducit ad mortem</VERS>
    </CHAPTER>
    <CHAPTER cnumber="13">
      <VERS vnumber="1">filius sapiens doctrina patris qui autem inlusor est non audit cum arguitur</VERS>
      <VERS vnumber="2">de fructu oris homo saturabitur bonis anima autem praevaricatorum iniqua</VERS>
      <VERS vnumber="3">qui custodit os suum custodit animam suam qui autem inconsideratus est ad loquendum sentiet mala</VERS>
      <VERS vnumber="4">vult et non vult piger anima autem operantium inpinguabitur</VERS>
      <VERS vnumber="5">verbum mendax iustus detestabitur impius confundit et confundetur</VERS>
      <VERS vnumber="6">iustitia custodit innocentis viam impietas vero peccato subplantat</VERS>
      <VERS vnumber="7">est quasi dives cum nihil habeat et est quasi pauper cum in multis divitiis sit</VERS>
      <VERS vnumber="8">redemptio animae viri divitiae suae qui autem pauper est increpationem non sustinet</VERS>
      <VERS vnumber="9">lux iustorum laetificat lucerna autem impiorum extinguetur</VERS>
      <VERS vnumber="10">inter superbos semper iurgia sunt qui autem agunt cuncta consilio reguntur sapientia</VERS>
      <VERS vnumber="11">substantia festinata minuetur quae autem paulatim colligitur manu multiplicabitur</VERS>
      <VERS vnumber="12">spes quae differtur adfligit animam lignum vitae desiderium veniens</VERS>
      <VERS vnumber="13">qui detrahit alicui rei ipse se in futurum obligat qui autem timet praeceptum in pace versabitur</VERS>
      <VERS vnumber="14">lex sapientis fons vitae ut declinet a ruina mortis</VERS>
      <VERS vnumber="15">doctrina bona dabit gratiam in itinere contemptorum vorago</VERS>
      <VERS vnumber="16">astutus omnia agit cum consilio qui autem fatuus est aperit stultitiam</VERS>
      <VERS vnumber="17">nuntius impii cadet in malum legatus fidelis sanitas</VERS>
      <VERS vnumber="18">egestas et ignominia ei qui deserit disciplinam qui autem adquiescit arguenti glorificabitur</VERS>
      <VERS vnumber="19">desiderium si conpleatur delectat animam detestantur stulti eos qui fugiunt mala</VERS>
      <VERS vnumber="20">qui cum sapientibus graditur sapiens erit amicus stultorum efficietur similis</VERS>
      <VERS vnumber="21">peccatores persequetur malum et iustis retribuentur bona</VERS>
      <VERS vnumber="22">bonus relinquet heredes filios et nepotes et custoditur iusto substantia peccatoris</VERS>
      <VERS vnumber="23">multi cibi in novalibus patrum et alii congregantur absque iudicio</VERS>
      <VERS vnumber="24">qui parcit virgae suae odit filium suum qui autem diligit illum instanter erudit</VERS>
      <VERS vnumber="25">iustus comedit et replet animam suam venter autem impiorum insaturabilis</VERS>
    </CHAPTER>
    <CHAPTER cnumber="14">
      <VERS vnumber="1">sapiens mulier aedificavit domum suam insipiens instructam quoque destruet manibus</VERS>
      <VERS vnumber="2">ambulans recto itinere et timens Deum despicitur ab eo qui infami graditur via</VERS>
      <VERS vnumber="3">in ore stulti virga superbiae labia sapientium custodiunt eos</VERS>
      <VERS vnumber="4">ubi non sunt boves praesepe vacuum est ubi autem plurimae segetes ibi manifesta fortitudo bovis</VERS>
      <VERS vnumber="5">testis fidelis non mentietur profert mendacium testis dolosus</VERS>
      <VERS vnumber="6">quaerit derisor sapientiam et non inveniet doctrina prudentium facilis</VERS>
      <VERS vnumber="7">vade contra virum stultum et nescito labia prudentiae</VERS>
      <VERS vnumber="8">sapientia callidi est intellegere viam suam et inprudentia stultorum errans</VERS>
      <VERS vnumber="9">stultis inludet peccatum inter iustos morabitur gratia</VERS>
      <VERS vnumber="10">cor quod novit amaritudinem animae suae in gaudio eius non miscebitur extraneus</VERS>
      <VERS vnumber="11">domus impiorum delebitur tabernacula iustorum germinabunt</VERS>
      <VERS vnumber="12">est via quae videtur homini iusta novissima autem eius deducunt ad mortem</VERS>
      <VERS vnumber="13">risus dolore miscebitur et extrema gaudii luctus occupat</VERS>
      <VERS vnumber="14">viis suis replebitur stultus et super eum erit vir bonus</VERS>
      <VERS vnumber="15">innocens credit omni verbo astutus considerat gressus suos</VERS>
      <VERS vnumber="16">sapiens timet et declinat malum stultus transilit et confidit</VERS>
      <VERS vnumber="17">inpatiens operabitur stultitiam et vir versutus odiosus est</VERS>
      <VERS vnumber="18">possidebunt parvuli stultitiam et astuti expectabunt scientiam</VERS>
      <VERS vnumber="19">iacebunt mali ante bonos et impii ante portas iustorum</VERS>
      <VERS vnumber="20">etiam proximo suo pauper odiosus erit amici vero divitum multi</VERS>
      <VERS vnumber="21">qui despicit proximum suum peccat qui autem miseretur pauperi beatus erit</VERS>
      <VERS vnumber="22">errant qui operantur malum misericordia et veritas praeparant bona</VERS>
      <VERS vnumber="23">in omni opere erit abundantia ubi autem verba sunt plurima frequenter egestas</VERS>
      <VERS vnumber="24">corona sapientium divitiae eorum fatuitas stultorum inprudentia</VERS>
      <VERS vnumber="25">liberat animas testis fidelis et profert mendacia versipellis</VERS>
      <VERS vnumber="26">in timore Domini fiducia fortitudinis et filiis eius erit spes</VERS>
      <VERS vnumber="27">timor Domini fons vitae ut declinet a ruina mortis</VERS>
      <VERS vnumber="28">in multitudine populi dignitas regis et in paucitate plebis ignominia principis</VERS>
      <VERS vnumber="29">qui patiens est multa gubernatur prudentia qui autem inpatiens exaltat stultitiam suam</VERS>
      <VERS vnumber="30">vita carnium sanitas cordis putredo ossuum invidia</VERS>
      <VERS vnumber="31">qui calumniatur egentem exprobrat factori eius honorat autem eum qui miseretur pauperis</VERS>
      <VERS vnumber="32">in malitia sua expelletur impius sperat autem iustus in morte sua</VERS>
      <VERS vnumber="33">in corde prudentis requiescit sapientia et indoctos quoque erudiet</VERS>
      <VERS vnumber="34">iustitia elevat gentem miseros facit populos peccatum</VERS>
      <VERS vnumber="35">acceptus est regi minister intellegens iracundiam eius inutilis sustinebit</VERS>
    </CHAPTER>
    <CHAPTER cnumber="15">
      <VERS vnumber="1">responsio mollis frangit iram sermo durus suscitat furorem</VERS>
      <VERS vnumber="2">lingua sapientium ornat scientiam os fatuorum ebullit stultitiam</VERS>
      <VERS vnumber="3">in omni loco oculi Domini contemplantur malos et bonos</VERS>
      <VERS vnumber="4">lingua placabilis lignum vitae quae inmoderata est conteret spiritum</VERS>
      <VERS vnumber="5">stultus inridet disciplinam patris sui qui autem custodit increpationes astutior fiet</VERS>
      <VERS vnumber="6">domus iusti plurima fortitudo et in fructibus impii conturbatur</VERS>
      <VERS vnumber="7">labia sapientium disseminabunt scientiam cor stultorum dissimile erit</VERS>
      <VERS vnumber="8">victimae impiorum abominabiles Domino vota iustorum placabilia</VERS>
      <VERS vnumber="9">abominatio est Domino via impii qui sequitur iustitiam diligetur ab eo</VERS>
      <VERS vnumber="10">doctrina mala deserenti viam qui increpationes odit morietur</VERS>
      <VERS vnumber="11">infernus et perditio coram Domino quanto magis corda filiorum hominum</VERS>
      <VERS vnumber="12">non amat pestilens eum qui se corripit nec ad sapientes graditur</VERS>
      <VERS vnumber="13">cor gaudens exhilarat faciem in maerore animi deicitur spiritus</VERS>
      <VERS vnumber="14">cor sapientis quaerit doctrinam et os stultorum pascetur inperitia</VERS>
      <VERS vnumber="15">omnes dies pauperis mali secura mens quasi iuge convivium</VERS>
      <VERS vnumber="16">melius est parum cum timore Domini quam thesauri magni et insatiabiles</VERS>
      <VERS vnumber="17">melius est vocare ad holera cum caritate quam ad vitulum saginatum cum odio</VERS>
      <VERS vnumber="18">vir iracundus provocat rixas qui patiens est mitigat suscitatas</VERS>
      <VERS vnumber="19">iter pigrorum quasi sepes spinarum via iustorum absque offendiculo</VERS>
      <VERS vnumber="20">filius sapiens laetificat patrem et stultus homo despicit matrem suam</VERS>
      <VERS vnumber="21">stultitia gaudium stulto et vir prudens dirigit gressus</VERS>
      <VERS vnumber="22">dissipantur cogitationes ubi non est consilium ubi vero plures sunt consiliarii confirmantur</VERS>
      <VERS vnumber="23">laetatur homo in sententia oris sui et sermo oportunus est optimus</VERS>
      <VERS vnumber="24">semita vitae super eruditum ut declinet de inferno novissimo</VERS>
      <VERS vnumber="25">domum superborum demolietur Dominus et firmos facit terminos viduae</VERS>
      <VERS vnumber="26">abominatio Domini cogitationes malae et purus sermo pulcherrimus</VERS>
      <VERS vnumber="27">conturbat domum suam qui sectatur avaritiam qui autem odit munera vivet</VERS>
      <VERS vnumber="28">mens iusti meditatur oboedientiam os impiorum redundat malis</VERS>
      <VERS vnumber="29">longe est Dominus ab impiis et orationes iustorum exaudiet</VERS>
      <VERS vnumber="30">lux oculorum laetificat animam fama bona inpinguat ossa</VERS>
      <VERS vnumber="31">auris quae audit increpationes vitae in medio sapientium commorabitur</VERS>
      <VERS vnumber="32">qui abicit disciplinam despicit animam suam qui adquiescit increpationibus possessor est cordis</VERS>
      <VERS vnumber="33">timor Domini disciplina sapientiae et gloriam praecedit humilitas</VERS>
    </CHAPTER>
    <CHAPTER cnumber="16">
      <VERS vnumber="1">hominis est animum praeparare et Dei gubernare linguam</VERS>
      <VERS vnumber="2">omnes viae hominum patent oculis eius spirituum ponderator est Dominus</VERS>
      <VERS vnumber="3">revela Domino opera tua et dirigentur cogitationes tuae</VERS>
      <VERS vnumber="4">universa propter semet ipsum operatus est Dominus impium quoque ad diem malum</VERS>
      <VERS vnumber="5">abominatio Domini omnis arrogans etiam si manus ad manum fuerit non erit innocens</VERS>
      <VERS vnumber="6">misericordia et veritate redimitur iniquitas et in timore Domini declinatur a malo</VERS>
      <VERS vnumber="7">cum placuerint Domino viae hominis inimicos quoque eius convertet ad pacem</VERS>
      <VERS vnumber="8">melius est parum cum iustitia quam multi fructus cum iniquitate</VERS>
      <VERS vnumber="9">cor hominis disponet viam suam sed Domini est dirigere gressus eius</VERS>
      <VERS vnumber="10">divinatio in labiis regis in iudicio non errabit os eius</VERS>
      <VERS vnumber="11">pondus et statera iudicia Domini sunt et opera eius omnes lapides sacculi</VERS>
      <VERS vnumber="12">abominabiles regi qui agunt impie quoniam iustitia firmatur solium</VERS>
      <VERS vnumber="13">voluntas regum labia iusta qui recta loquitur diligetur</VERS>
      <VERS vnumber="14">indignatio regis nuntii mortis et vir sapiens placabit eam</VERS>
      <VERS vnumber="15">in hilaritate vultus regis vita et clementia eius quasi imber serotinus</VERS>
      <VERS vnumber="16">posside sapientiam quia auro melior est et adquire prudentiam quia pretiosior est argento</VERS>
      <VERS vnumber="17">semita iustorum declinat mala custos animae suae servat viam suam</VERS>
      <VERS vnumber="18">contritionem praecedit superbia et ante ruinam exaltatur spiritus</VERS>
      <VERS vnumber="19">melius est humiliari cum mitibus quam dividere spolia cum superbis</VERS>
      <VERS vnumber="20">eruditus in verbo repperiet bona et qui in Domino sperat beatus est</VERS>
      <VERS vnumber="21">qui sapiens corde est appellabitur prudens et qui dulcis eloquio maiora percipiet</VERS>
      <VERS vnumber="22">fons vitae eruditio possidentis doctrina stultorum fatuitas</VERS>
      <VERS vnumber="23">cor sapientis erudiet os eius et labiis illius addet gratiam</VERS>
      <VERS vnumber="24">favus mellis verba conposita dulcedo animae et sanitas ossuum</VERS>
      <VERS vnumber="25">est via quae videtur homini recta et novissimum eius ducit ad mortem</VERS>
      <VERS vnumber="26">anima laborantis laborat sibi quia conpulit eum os suum</VERS>
      <VERS vnumber="27">vir impius fodit malum et in labiis eius ignis ardescit</VERS>
      <VERS vnumber="28">homo perversus suscitat lites et verbosus separat principes</VERS>
      <VERS vnumber="29">vir iniquus lactat amicum suum et ducit eum per viam non bonam</VERS>
      <VERS vnumber="30">qui adtonitis oculis cogitat prava mordens labia sua perficit malum</VERS>
      <VERS vnumber="31">corona dignitatis senectus in viis iustitiae repperietur</VERS>
      <VERS vnumber="32">melior est patiens viro forte et qui dominatur animo suo expugnatore urbium</VERS>
      <VERS vnumber="33">sortes mittuntur in sinu sed a Domino temperantur</VERS>
    </CHAPTER>
    <CHAPTER cnumber="17">
      <VERS vnumber="1">melior est buccella sicca cum gaudio quam domus plena victimis cum iurgio</VERS>
      <VERS vnumber="2">servus sapiens dominabitur filiis stultis et inter fratres hereditatem dividet</VERS>
      <VERS vnumber="3">sicut igne probatur argentum et aurum camino ita corda probat Dominus</VERS>
      <VERS vnumber="4">malus oboedit linguae iniquae et fallax obtemperat labiis mendacibus</VERS>
      <VERS vnumber="5">qui despicit pauperem exprobrat factori eius et qui in ruina laetatur alterius non erit inpunitus</VERS>
      <VERS vnumber="6">corona senum filii filiorum et gloria filiorum patres sui</VERS>
      <VERS vnumber="7">non decent stultum verba conposita nec principem labium mentiens</VERS>
      <VERS vnumber="8">gemma gratissima expectatio praestolantis quocumque se verterit prudenter intellegit</VERS>
      <VERS vnumber="9">qui celat delictum quaerit amicitias qui altero sermone repetit separat foederatos</VERS>
      <VERS vnumber="10">plus proficit correptio apud prudentem quam centum plagae apud stultum</VERS>
      <VERS vnumber="11">semper iurgia quaerit malus angelus autem crudelis mittetur contra eum</VERS>
      <VERS vnumber="12">expedit magis ursae occurrere raptis fetibus quam fatuo confidenti sibi in stultitia sua</VERS>
      <VERS vnumber="13">qui reddit mala pro bonis non recedet malum de domo eius</VERS>
      <VERS vnumber="14">qui dimittit aquam caput est iurgiorum et antequam patiatur contumeliam iudicium deserit</VERS>
      <VERS vnumber="15">et qui iustificat impium et qui condemnat iustum abominabilis est uterque apud Dominum</VERS>
      <VERS vnumber="16">quid prodest habere divitias stultum cum sapientiam emere non possit</VERS>
      <VERS vnumber="17">omni tempore diligit qui amicus est et frater in angustiis conprobatur</VERS>
      <VERS vnumber="18">homo stultus plaudet manibus cum spoponderit pro amico suo</VERS>
      <VERS vnumber="19">qui meditatur discordiam diligit rixas et qui exaltat ostium quaerit ruinam</VERS>
      <VERS vnumber="20">qui perversi cordis est non inveniet bonum et qui vertit linguam incidet in malum</VERS>
      <VERS vnumber="21">natus est stultus in ignominiam suam sed nec pater in fatuo laetabitur</VERS>
      <VERS vnumber="22">animus gaudens aetatem floridam facit spiritus tristis exsiccat ossa</VERS>
      <VERS vnumber="23">munera de sinu impius accipit ut pervertat semitas iudicii</VERS>
      <VERS vnumber="24">in facie prudentis lucet sapientia oculi stultorum in finibus terrae</VERS>
      <VERS vnumber="25">ira patris filius stultus et dolor matris quae genuit eum</VERS>
      <VERS vnumber="26">non est bonum damnum inferre iusto nec percutere principem qui recta iudicat</VERS>
      <VERS vnumber="27">qui moderatur sermones suos doctus et prudens est et pretiosi spiritus vir eruditus</VERS>
      <VERS vnumber="28">stultus quoque si tacuerit sapiens putabitur et si conpresserit labia sua intellegens</VERS>
    </CHAPTER>
    <CHAPTER cnumber="18">
      <VERS vnumber="1">occasiones quaerit qui vult recedere ab amico omni tempore erit exprobrabilis</VERS>
      <VERS vnumber="2">non recipit stultus verba prudentiae nisi ea dixeris quae versantur in corde eius</VERS>
      <VERS vnumber="3">impius cum in profundum venerit peccatorum contemnit sed sequitur eum ignominia et obprobrium</VERS>
      <VERS vnumber="4">aqua profunda verba ex ore viri et torrens redundans fons sapientiae</VERS>
      <VERS vnumber="5">accipere personam impii non est bonum ut declines a veritate iudicii</VERS>
      <VERS vnumber="6">labia stulti inmiscunt se rixis et os eius iurgia provocat</VERS>
      <VERS vnumber="7">os stulti contritio eius et labia illius ruina animae eius</VERS>
      <VERS vnumber="8">verba bilinguis quasi simplicia et ipsa perveniunt usque ad interiora ventris</VERS>
      <VERS vnumber="9">qui mollis et dissolutus est in opere suo frater est sua opera dissipantis</VERS>
      <VERS vnumber="10">turris fortissima nomen Domini ad ipsum currit iustus et exaltabitur</VERS>
      <VERS vnumber="11">substantia divitis urbs roboris eius et quasi murus validus circumdans eum</VERS>
      <VERS vnumber="12">antequam conteratur exaltatur cor hominis et antequam glorificetur humiliatur</VERS>
      <VERS vnumber="13">qui prius respondit quam audiat stultum se esse demonstrat et confusione dignum</VERS>
      <VERS vnumber="14">spiritus viri sustentat inbecillitatem suam spiritum vero ad irascendum facilem quis poterit sustinere</VERS>
      <VERS vnumber="15">cor prudens possidebit scientiam et auris sapientium quaerit doctrinam</VERS>
      <VERS vnumber="16">donum hominis dilatat viam eius et ante principes spatium ei facit</VERS>
      <VERS vnumber="17">iustus prior est accusator sui venit amicus eius et investigavit eum</VERS>
      <VERS vnumber="18">contradictiones conprimit sors et inter potentes quoque diiudicat</VERS>
      <VERS vnumber="19">frater qui adiuvatur a fratre quasi civitas firma et iudicia quasi vectes urbium</VERS>
      <VERS vnumber="20">de fructu oris viri replebitur venter eius et genimina labiorum illius saturabunt eum</VERS>
      <VERS vnumber="21">mors et vita in manu linguae qui diligunt eam comedent fructus eius</VERS>
      <VERS vnumber="22">qui invenit mulierem invenit bonum et hauriet iucunditatem a Domino</VERS>
      <VERS vnumber="23">cum obsecrationibus loquetur pauper et dives effabitur rigide</VERS>
      <VERS vnumber="24">vir amicalis ad societatem magis amicus erit quam frater</VERS>
    </CHAPTER>
    <CHAPTER cnumber="19">
      <VERS vnumber="1">melior est pauper qui ambulat in simplicitate sua quam torquens labia insipiens</VERS>
      <VERS vnumber="2">ubi non est scientia animae non est bonum et qui festinus est pedibus offendit</VERS>
      <VERS vnumber="3">stultitia hominis subplantat gressus eius et contra Deum fervet animo suo</VERS>
      <VERS vnumber="4">divitiae addunt amicos plurimos a paupere autem et hii quos habuit separantur</VERS>
      <VERS vnumber="5">testis falsus non erit inpunitus et qui mendacia loquitur non effugiet</VERS>
      <VERS vnumber="6">multi colunt personam potentis et amici sunt dona tribuenti</VERS>
      <VERS vnumber="7">fratres hominis pauperis oderunt eum insuper et amici procul recesserunt ab eo qui tantum verba sectatur nihil habebit</VERS>
      <VERS vnumber="8">qui autem possessor est mentis diligit animam suam et custos prudentiae inveniet bona</VERS>
      <VERS vnumber="9">testis falsus non erit inpunitus et qui loquitur mendacia peribit</VERS>
      <VERS vnumber="10">non decent stultum deliciae nec servum dominari principibus</VERS>
      <VERS vnumber="11">doctrina viri per patientiam noscitur et gloria eius est iniqua praetergredi</VERS>
      <VERS vnumber="12">sicut fremitus leonis ita et regis ira et sicut ros super herbam ita hilaritas eius</VERS>
      <VERS vnumber="13">dolor patris filius stultus et tecta iugiter perstillantia litigiosa mulier</VERS>
      <VERS vnumber="14">domus et divitiae dantur a patribus a Domino autem proprie uxor prudens</VERS>
      <VERS vnumber="15">pigredo inmittit soporem et anima dissoluta esuriet</VERS>
      <VERS vnumber="16">qui custodit mandatum custodit animam suam qui autem neglegit vias suas mortificabitur</VERS>
      <VERS vnumber="17">feneratur Domino qui miseretur pauperis et vicissitudinem suam reddet ei</VERS>
      <VERS vnumber="18">erudi filium tuum ne desperes ad interfectionem autem eius ne ponas animam tuam</VERS>
      <VERS vnumber="19">qui inpatiens est sustinebit damnum et cum rapuerit aliud adponet</VERS>
      <VERS vnumber="20">audi consilium et suscipe disciplinam ut sis sapiens in novissimis tuis</VERS>
      <VERS vnumber="21">multae cogitationes in corde viri voluntas autem Domini permanebit</VERS>
      <VERS vnumber="22">homo indigens misericors est et melior pauper quam vir mendax</VERS>
      <VERS vnumber="23">timor Domini ad vitam et in plenitudine commorabitur absque visitatione pessimi</VERS>
      <VERS vnumber="24">abscondit piger manum suam sub ascella nec ad os suum adplicat eam</VERS>
      <VERS vnumber="25">pestilente flagellato stultus sapientior erit sin autem corripueris sapientem intelleget disciplinam</VERS>
      <VERS vnumber="26">qui adfligit patrem et fugat matrem ignominiosus est et infelix</VERS>
      <VERS vnumber="27">non cesses fili audire doctrinam nec ignores sermones scientiae</VERS>
      <VERS vnumber="28">testis iniquus deridet iudicium et os impiorum devorat iniquitatem</VERS>
      <VERS vnumber="29">parata sunt derisoribus iudicia et mallei percutientes stultorum corporibus</VERS>
    </CHAPTER>
    <CHAPTER cnumber="20">
      <VERS vnumber="1">luxuriosa res vinum et tumultuosa ebrietas quicumque his delectatur non erit sapiens</VERS>
      <VERS vnumber="2">sicut rugitus leonis ita terror regis qui provocat eum peccat in animam suam</VERS>
      <VERS vnumber="3">honor est homini qui separat se a contentionibus omnes autem stulti miscentur contumeliis</VERS>
      <VERS vnumber="4">propter frigus piger arare noluit mendicabit ergo aestate et non dabitur ei</VERS>
      <VERS vnumber="5">sicut aqua profunda sic consilium in corde viri sed homo sapiens exhauriet illud</VERS>
      <VERS vnumber="6">multi homines misericordes vocantur virum autem fidelem quis inveniet</VERS>
      <VERS vnumber="7">iustus qui ambulat in simplicitate sua beatos post se filios derelinquet</VERS>
      <VERS vnumber="8">rex qui sedet in solio iudicii dissipat omne malum intuitu suo</VERS>
      <VERS vnumber="9">quis potest dicere mundum est cor meum purus sum a peccato</VERS>
      <VERS vnumber="10">pondus et pondus mensura et mensura utrumque abominabile est apud Deum</VERS>
      <VERS vnumber="11">ex studiis suis intellegitur puer si munda et si recta sint opera eius</VERS>
      <VERS vnumber="12">aurem audientem et oculum videntem Dominus fecit utrumque</VERS>
      <VERS vnumber="13">noli diligere somnum ne te egestas opprimat aperi oculos tuos et saturare panibus</VERS>
      <VERS vnumber="14">malum est malum est dicit omnis emptor et cum recesserit tunc gloriabitur</VERS>
      <VERS vnumber="15">est aurum et multitudo gemmarum vas autem pretiosum labia scientiae</VERS>
      <VERS vnumber="16">tolle vestimentum eius qui fideiussor extitit alieni et pro extraneis aufer pignus ab eo</VERS>
      <VERS vnumber="17">suavis est homini panis mendacii et postea implebitur os eius calculo</VERS>
      <VERS vnumber="18">cogitationes consiliis roborantur et gubernaculis tractanda sunt bella</VERS>
      <VERS vnumber="19">ei qui revelat mysteria et ambulat fraudulenter et dilatat labia sua ne commiscearis</VERS>
      <VERS vnumber="20">qui maledicit patri suo et matri extinguetur lucerna eius in mediis tenebris</VERS>
      <VERS vnumber="21">hereditas ad quam festinatur in principio in novissimo benedictione carebit</VERS>
      <VERS vnumber="22">ne dicas reddam malum expecta Dominum et liberabit te</VERS>
      <VERS vnumber="23">abominatio est apud Deum pondus et pondus statera dolosa non est bona</VERS>
      <VERS vnumber="24">a Domino diriguntur gressus viri quis autem hominum intellegere potest viam suam</VERS>
      <VERS vnumber="25">ruina est hominis devorare sanctos et post vota tractare</VERS>
      <VERS vnumber="26">dissipat impios rex sapiens et curvat super eos fornicem</VERS>
      <VERS vnumber="27">lucerna Domini spiraculum hominis quae investigat omnia secreta ventris</VERS>
      <VERS vnumber="28">misericordia et veritas custodiunt regem et roboratur clementia thronus eius</VERS>
      <VERS vnumber="29">exultatio iuvenum fortitudo eorum et dignitas senum canities</VERS>
      <VERS vnumber="30">livor vulneris absterget mala et plagae in secretioribus ventris</VERS>
    </CHAPTER>
    <CHAPTER cnumber="21">
      <VERS vnumber="1">sicut divisiones aquarum ita cor regis in manu Domini quocumque voluerit inclinabit illud</VERS>
      <VERS vnumber="2">omnis via viri recta sibi videtur adpendit autem corda Dominus</VERS>
      <VERS vnumber="3">facere misericordiam et iudicium magis placent Domino quam victimae</VERS>
      <VERS vnumber="4">exaltatio oculorum et dilatatio cordis lucerna impiorum peccatum</VERS>
      <VERS vnumber="5">cogitationes robusti semper in abundantia omnis autem piger semper in egestate</VERS>
      <VERS vnumber="6">qui congregat thesauros lingua mendacii vanus est et inpingetur ad laqueos mortis</VERS>
      <VERS vnumber="7">rapinae impiorum detrahent eos quia noluerunt facere iudicium</VERS>
      <VERS vnumber="8">perversa via viri aliena est qui autem mundus est rectum opus eius</VERS>
      <VERS vnumber="9">melius est sedere in angulo domatis quam cum muliere litigiosa et in domo communi</VERS>
      <VERS vnumber="10">anima impii desiderat malum non miserebitur proximo suo</VERS>
      <VERS vnumber="11">multato pestilente sapientior erit parvulus et si sectetur sapientem sumet scientiam</VERS>
      <VERS vnumber="12">excogitat iustus de domo impii ut detrahat impios in malum</VERS>
      <VERS vnumber="13">qui obturat aurem suam ad clamorem pauperis et ipse clamabit et non exaudietur</VERS>
      <VERS vnumber="14">munus absconditum extinguet iras et donum in sinu indignationem maximam</VERS>
      <VERS vnumber="15">gaudium iusto est facere iudicium et pavor operantibus iniquitatem</VERS>
      <VERS vnumber="16">vir qui erraverit a via doctrinae in coetu gigantum commorabitur</VERS>
      <VERS vnumber="17">qui diligit epulas in egestate erit qui amat vinum et pinguia non ditabitur</VERS>
      <VERS vnumber="18">pro iusto datur impius et pro rectis iniquus</VERS>
      <VERS vnumber="19">melius est habitare in terra deserta quam cum muliere rixosa et iracunda</VERS>
      <VERS vnumber="20">thesaurus desiderabilis et oleum in habitaculo iusti et inprudens homo dissipabit illud</VERS>
      <VERS vnumber="21">qui sequitur iustitiam et misericordiam inveniet vitam et iustitiam et gloriam</VERS>
      <VERS vnumber="22">civitatem fortium ascendit sapiens et destruxit robur fiduciae eius</VERS>
      <VERS vnumber="23">qui custodit os suum et linguam suam custodit ab angustiis animam suam</VERS>
      <VERS vnumber="24">superbus et arrogans vocatur indoctus qui in ira operatur superbiam</VERS>
      <VERS vnumber="25">desideria occidunt pigrum noluerunt enim quicquam manus eius operari</VERS>
      <VERS vnumber="26">tota die concupiscit et desiderat qui autem iustus est tribuet et non cessabit</VERS>
      <VERS vnumber="27">hostiae impiorum abominabiles quia offeruntur ex scelere</VERS>
      <VERS vnumber="28">testis mendax peribit vir oboediens loquitur victoriam</VERS>
      <VERS vnumber="29">vir impius procaciter obfirmat vultum suum qui autem rectus est corrigit viam suam</VERS>
      <VERS vnumber="30">non est sapientia non est prudentia non est consilium contra Dominum</VERS>
      <VERS vnumber="31">equus paratur ad diem belli Dominus autem salutem tribuet</VERS>
    </CHAPTER>
    <CHAPTER cnumber="22">
      <VERS vnumber="1">melius est nomen bonum quam divitiae multae super argentum et aurum gratia bona</VERS>
      <VERS vnumber="2">dives et pauper obviaverunt sibi utriusque operator est Dominus</VERS>
      <VERS vnumber="3">callidus vidit malum et abscondit se innocens pertransiit et adflictus est damno</VERS>
      <VERS vnumber="4">finis modestiae timor Domini divitiae et gloria et vita</VERS>
      <VERS vnumber="5">arma et gladii in via perversi custos animae suae longe recedit ab eis</VERS>
      <VERS vnumber="6">proverbium est adulescens iuxta viam suam etiam cum senuerit non recedet ab ea</VERS>
      <VERS vnumber="7">dives pauperibus imperat et qui accipit mutuum servus est fenerantis</VERS>
      <VERS vnumber="8">qui seminat iniquitatem metet mala et virga irae suae consummabitur</VERS>
      <VERS vnumber="9">qui pronus est ad misericordiam benedicetur de panibus enim suis dedit pauperi</VERS>
      <VERS vnumber="10">eice derisorem et exibit cum eo iurgium cessabuntque causae et contumeliae</VERS>
      <VERS vnumber="11">qui diligit cordis munditiam propter gratiam labiorum suorum habebit amicum regem</VERS>
      <VERS vnumber="12">oculi Domini custodiunt scientiam et subplantantur verba iniqui</VERS>
      <VERS vnumber="13">dicit piger leo foris in medio platearum occidendus sum</VERS>
      <VERS vnumber="14">fovea profunda os alienae cui iratus est Dominus incidet in eam</VERS>
      <VERS vnumber="15">stultitia conligata est in corde pueri et virga disciplinae fugabit eam</VERS>
      <VERS vnumber="16">qui calumniatur pauperem ut augeat divitias suas dabit ipse ditiori et egebit</VERS>
      <VERS vnumber="17">inclina aurem tuam et audi verba sapientium adpone autem cor ad doctrinam meam</VERS>
      <VERS vnumber="18">quae pulchra erit tibi cum servaveris eam in ventre tuo et redundabit in labiis tuis</VERS>
      <VERS vnumber="19">ut sit in Domino fiducia tua unde et ostendi eam tibi hodie</VERS>
      <VERS vnumber="20">ecce descripsi eam tibi tripliciter in cogitationibus et scientia</VERS>
      <VERS vnumber="21">ut ostenderem tibi firmitatem et eloquia veritatis respondere ex his illi qui misit te</VERS>
      <VERS vnumber="22">non facias violentiam pauperi quia pauper est neque conteras egenum in porta</VERS>
      <VERS vnumber="23">quia Dominus iudicabit causam eius et configet eos qui confixerint animam eius</VERS>
      <VERS vnumber="24">noli esse amicus homini iracundo neque ambules cum viro furioso</VERS>
      <VERS vnumber="25">ne forte discas semitas eius et sumas scandalum animae tuae</VERS>
      <VERS vnumber="26">noli esse cum his qui defigunt manus suas et qui vades se offerunt pro debitis</VERS>
      <VERS vnumber="27">si enim non habes unde restituas quid causae est ut tollat operimentum de cubili tuo</VERS>
      <VERS vnumber="28">ne transgrediaris terminos antiquos quos posuerunt patres tui</VERS>
      <VERS vnumber="29">vidisti virum velocem in opere suo coram regibus stabit nec erit ante ignobiles</VERS>
    </CHAPTER>
    <CHAPTER cnumber="23">
      <VERS vnumber="1">quando sederis ut comedas cum principe diligenter adtende quae posita sunt ante faciem tuam</VERS>
      <VERS vnumber="2">et statue cultrum in gutture tuo si tamen habes in potestate animam tuam</VERS>
      <VERS vnumber="3">ne desideres de cibis eius in quo est panis mendacii</VERS>
      <VERS vnumber="4">noli laborare ut diteris sed prudentiae tuae pone modum</VERS>
      <VERS vnumber="5">ne erigas oculos tuos ad opes quas habere non potes quia facient sibi pinnas quasi aquilae et avolabunt in caelum</VERS>
      <VERS vnumber="6">ne comedas cum homine invido et ne desideres cibos eius</VERS>
      <VERS vnumber="7">quoniam in similitudinem arioli et coniectoris aestimat quod ignorat comede et bibe dicet tibi et mens eius non est tecum</VERS>
      <VERS vnumber="8">cibos quos comederas evomes et perdes pulchros sermones tuos</VERS>
      <VERS vnumber="9">in auribus insipientium ne loquaris quia despicient doctrinam eloquii tui</VERS>
      <VERS vnumber="10">ne adtingas terminos parvulorum et agrum pupillorum ne introeas</VERS>
      <VERS vnumber="11">propinquus enim eorum Fortis est et ipse iudicabit contra te causam illorum</VERS>
      <VERS vnumber="12">ingrediatur ad doctrinam cor tuum et aures tuae ad verba scientiae</VERS>
      <VERS vnumber="13">noli subtrahere a puero disciplinam si enim percusseris eum virga non morietur</VERS>
      <VERS vnumber="14">tu virga percuties eum et animam eius de inferno liberabis</VERS>
      <VERS vnumber="15">fili mi si sapiens fuerit animus tuus gaudebit tecum cor meum</VERS>
      <VERS vnumber="16">et exultabunt renes mei cum locuta fuerint rectum labia tua</VERS>
      <VERS vnumber="17">non aemuletur cor tuum peccatores sed in timore Domini esto tota die</VERS>
      <VERS vnumber="18">quia habebis spem in novissimo et praestolatio tua non auferetur</VERS>
      <VERS vnumber="19">audi fili mi et esto sapiens et dirige in via animum tuum</VERS>
      <VERS vnumber="20">noli esse in conviviis potatorum nec in comesationibus eorum qui carnes ad vescendum conferunt</VERS>
      <VERS vnumber="21">quia vacantes potibus et dantes symbola consumentur et vestietur pannis dormitatio</VERS>
      <VERS vnumber="22">audi patrem tuum qui genuit te et ne contemnas cum senuerit mater tua</VERS>
      <VERS vnumber="23">veritatem eme et noli vendere sapientiam et doctrinam et intellegentiam</VERS>
      <VERS vnumber="24">exultat gaudio pater iusti qui sapientem genuit laetabitur in eo</VERS>
      <VERS vnumber="25">gaudeat pater tuus et mater tua et exultet quae genuit te</VERS>
      <VERS vnumber="26">praebe fili mi cor tuum mihi et oculi tui vias meas custodiant</VERS>
      <VERS vnumber="27">fovea enim profunda est meretrix et puteus angustus aliena</VERS>
      <VERS vnumber="28">insidiatur in via quasi latro et quos incautos viderit interficit</VERS>
      <VERS vnumber="29">cui vae cuius patri vae cui rixae cui foveae cui sine causa vulnera cui suffusio oculorum</VERS>
      <VERS vnumber="30">nonne his qui morantur in vino et student calicibus epotandis</VERS>
      <VERS vnumber="31">ne intuearis vinum quando flavescit cum splenduerit in vitro color eius ingreditur blande</VERS>
      <VERS vnumber="32">sed in novissimo mordebit ut coluber et sicut regulus venena diffundet</VERS>
      <VERS vnumber="33">oculi tui videbunt extraneas et cor tuum loquetur perversa</VERS>
      <VERS vnumber="34">et eris sicut dormiens in medio mari et quasi sopitus gubernator amisso clavo</VERS>
      <VERS vnumber="35">et dices verberaverunt me sed non dolui traxerunt me et ego non sensi quando evigilabo et rursum vina repperiam</VERS>
    </CHAPTER>
    <CHAPTER cnumber="24">
      <VERS vnumber="1">ne aemuleris viros malos nec desideres esse cum eis</VERS>
      <VERS vnumber="2">quia rapinas meditatur mens eorum et fraudes labia eorum loquuntur</VERS>
      <VERS vnumber="3">sapientia aedificabitur domus et prudentia roborabitur</VERS>
      <VERS vnumber="4">in doctrina replebuntur cellaria universa substantia pretiosa et pulcherrima</VERS>
      <VERS vnumber="5">vir sapiens et fortis est et vir doctus robustus et validus</VERS>
      <VERS vnumber="6">quia cum dispositione initur bellum et erit salus ubi multa consilia sunt</VERS>
      <VERS vnumber="7">excelsa stulto sapientia in porta non aperiet os suum</VERS>
      <VERS vnumber="8">qui cogitat malefacere stultus vocabitur</VERS>
      <VERS vnumber="9">cogitatio stulti peccatum est et abominatio hominum detractor</VERS>
      <VERS vnumber="10">si desperaveris lassus in die angustiae inminuetur fortitudo tua</VERS>
      <VERS vnumber="11">erue eos qui ducuntur ad mortem et qui trahuntur ad interitum liberare ne cesses</VERS>
      <VERS vnumber="12">si dixeris vires non suppetunt qui inspector est cordis ipse intellegit et servatorem animae tuae nihil fallit reddetque homini iuxta opera sua</VERS>
      <VERS vnumber="13">comede fili mi mel quia bonum est et favum dulcissimum gutturi tuo</VERS>
      <VERS vnumber="14">sic et doctrina sapientiae animae tuae quam cum inveneris habebis in novissimis et spes tua non peribit</VERS>
      <VERS vnumber="15">ne insidieris et quaeras impietatem in domo iusti neque vastes requiem eius</VERS>
      <VERS vnumber="16">septies enim cadet iustus et resurget impii autem corruent in malum</VERS>
      <VERS vnumber="17">cum ceciderit inimicus tuus ne gaudeas et in ruina eius ne exultet cor tuum</VERS>
      <VERS vnumber="18">ne forte videat Dominus et displiceat ei et auferat ab eo iram suam</VERS>
      <VERS vnumber="19">ne contendas cum pessimis nec aemuleris impios</VERS>
      <VERS vnumber="20">quoniam non habent futurorum spem mali et lucerna impiorum extinguetur</VERS>
      <VERS vnumber="21">time Dominum fili mi et regem et cum detractoribus non commiscearis</VERS>
      <VERS vnumber="22">quoniam repente consurget perditio eorum et ruinam utriusque quis novit</VERS>
      <VERS vnumber="23">haec quoque sapientibus cognoscere personam in iudicio non est bonum</VERS>
      <VERS vnumber="24">qui dicit impio iustus es maledicent ei populi et detestabuntur eum tribus</VERS>
      <VERS vnumber="25">qui arguunt laudabuntur et super ipsos veniet benedictio</VERS>
      <VERS vnumber="26">labia deosculabitur qui recta verba respondet</VERS>
      <VERS vnumber="27">praepara foris opus tuum et diligenter exerce agrum tuum ut postea aedifices domum tuam</VERS>
      <VERS vnumber="28">ne sis testis frustra contra proximum tuum nec lactes quemquam labiis tuis</VERS>
      <VERS vnumber="29">ne dicas quomodo fecit mihi sic faciam ei reddam unicuique secundum opus suum</VERS>
      <VERS vnumber="30">per agrum hominis pigri transivi et per vineam viri stulti</VERS>
      <VERS vnumber="31">et ecce totum repleverant urticae operuerant superficiem eius spinae et maceria lapidum destructa erat</VERS>
      <VERS vnumber="32">quod cum vidissem posui in corde meo et exemplo didici disciplinam</VERS>
      <VERS vnumber="33">parum inquam dormies modicum dormitabis pauxillum manus conseres ut quiescas</VERS>
      <VERS vnumber="34">et veniet quasi cursor egestas tua et mendicitas quasi vir armatus</VERS>
    </CHAPTER>
    <CHAPTER cnumber="25">
      <VERS vnumber="1">haec quoque parabolae Salomonis quas transtulerunt viri Ezechiae regis Iuda</VERS>
      <VERS vnumber="2">gloria Dei celare verbum et gloria regum investigare sermonem</VERS>
      <VERS vnumber="3">caelum sursum et terra deorsum et cor regum inscrutabile</VERS>
      <VERS vnumber="4">aufer robiginem de argento et egredietur vas purissimum</VERS>
      <VERS vnumber="5">aufer impietatem de vultu regis et firmabitur iustitia thronus eius</VERS>
      <VERS vnumber="6">ne gloriosus appareas coram rege et in loco magnorum ne steteris</VERS>
      <VERS vnumber="7">melius est enim ut dicatur tibi ascende huc quam ut humilieris coram principe</VERS>
      <VERS vnumber="8">quae viderunt oculi tui ne proferas in iurgio cito ne postea emendare non possis cum dehonestaveris amicum tuum</VERS>
      <VERS vnumber="9">causam tuam tracta cum amico tuo et secretum extraneo non reveles</VERS>
      <VERS vnumber="10">ne forte insultet tibi cum audierit et exprobrare non cesset</VERS>
      <VERS vnumber="11">mala aurea in lectis argenteis qui loquitur verbum in tempore suo</VERS>
      <VERS vnumber="12">inauris aurea et margaritum fulgens qui arguit sapientem et aurem oboedientem</VERS>
      <VERS vnumber="13">sicut frigus nivis in die messis ita legatus fidelis ei qui misit eum animam illius requiescere facit</VERS>
      <VERS vnumber="14">nubes et ventus et pluviae non sequentes vir gloriosus et promissa non conplens</VERS>
      <VERS vnumber="15">patientia lenietur princeps et lingua mollis confringet duritiam</VERS>
      <VERS vnumber="16">mel invenisti comede quod sufficit tibi ne forte saturatus evomas illud</VERS>
      <VERS vnumber="17">subtrahe pedem tuum de domo proximi tui nequando satiatus oderit te</VERS>
      <VERS vnumber="18">iaculum et gladius et sagitta acuta homo qui loquitur contra proximum suum testimonium falsum</VERS>
      <VERS vnumber="19">dens putridus et pes lapsus qui sperat super infideli in die angustiae</VERS>
      <VERS vnumber="20">et amittit pallium in die frigoris acetum in nitro et qui cantat carmina cordi pessimo</VERS>
      <VERS vnumber="21">si esurierit inimicus tuus ciba illum et si sitierit da ei aquam bibere</VERS>
      <VERS vnumber="22">prunam enim congregabis super caput eius et Dominus reddet tibi</VERS>
      <VERS vnumber="23">ventus aquilo dissipat pluvias et facies tristis linguam detrahentem</VERS>
      <VERS vnumber="24">melius est sedere in angulo domatis quam cum muliere litigiosa et in domo communi</VERS>
      <VERS vnumber="25">aqua frigida animae sitienti et nuntius bonus de terra longinqua</VERS>
      <VERS vnumber="26">fons turbatus pede et vena corrupta iustus cadens coram impio</VERS>
      <VERS vnumber="27">sicut qui mel multum comedit non est ei bonum sic qui scrutator est maiestatis opprimitur gloria</VERS>
      <VERS vnumber="28">sicut urbs patens et absque murorum ambitu ita vir qui non potest in loquendo cohibere spiritum suum</VERS>
    </CHAPTER>
    <CHAPTER cnumber="26">
      <VERS vnumber="1">quomodo nix aestate et pluvia in messe sic indecens est stulto gloria</VERS>
      <VERS vnumber="2">sicut avis ad alia transvolans et passer quolibet vadens sic maledictum frustra prolatum in quempiam superveniet</VERS>
      <VERS vnumber="3">flagellum equo et camus asino et virga dorso inprudentium</VERS>
      <VERS vnumber="4">ne respondeas stulto iuxta stultitiam suam ne efficiaris ei similis</VERS>
      <VERS vnumber="5">responde stulto iuxta stultitiam suam ne sibi sapiens esse videatur</VERS>
      <VERS vnumber="6">claudus pedibus et iniquitatem bibens qui mittit verba per nuntium stultum</VERS>
      <VERS vnumber="7">quomodo pulchras frustra habet claudus tibias sic indecens est in ore stultorum parabola</VERS>
      <VERS vnumber="8">sicut qui mittit lapidem in acervum Mercurii ita qui tribuit insipienti honorem</VERS>
      <VERS vnumber="9">quomodo si spina nascatur in manu temulenti sic parabola in ore stultorum</VERS>
      <VERS vnumber="10">iudicium determinat causas et qui inponit stulto silentium iras mitigat</VERS>
      <VERS vnumber="11">sicut canis qui revertitur ad vomitum suum sic inprudens qui iterat stultitiam suam</VERS>
      <VERS vnumber="12">vidisti hominem sapientem sibi videri magis illo spem habebit stultus</VERS>
      <VERS vnumber="13">dicit piger leaena in via leo in itineribus</VERS>
      <VERS vnumber="14">sicut ostium vertitur in cardine suo ita piger in lectulo suo</VERS>
      <VERS vnumber="15">abscondit piger manus sub ascellas suas et laborat si ad os suum eas converterit</VERS>
      <VERS vnumber="16">sapientior sibi piger videtur septem viris loquentibus sententias</VERS>
      <VERS vnumber="17">sicut qui adprehendit auribus canem sic qui transit et inpatiens commiscetur rixae alterius</VERS>
      <VERS vnumber="18">sicut noxius est qui mittit lanceas et sagittas et mortem</VERS>
      <VERS vnumber="19">sic vir qui fraudulenter nocet amico suo et cum fuerit deprehensus dicit ludens feci</VERS>
      <VERS vnumber="20">cum defecerint ligna extinguetur ignis et susurrone subtracto iurgia conquiescunt</VERS>
      <VERS vnumber="21">sicut carbones ad prunam et ligna ad ignem sic homo iracundus suscitat rixas</VERS>
      <VERS vnumber="22">verba susurronis quasi simplicia et ipsa perveniunt ad intima ventris</VERS>
      <VERS vnumber="23">quomodo si argento sordido ornare velis vas fictile sic labia tumentia cum pessimo corde sociata</VERS>
      <VERS vnumber="24">labiis suis intellegitur inimicus cum in corde tractaverit dolos</VERS>
      <VERS vnumber="25">quando submiserit vocem suam ne credideris ei quoniam septem nequitiae sunt in corde illius</VERS>
      <VERS vnumber="26">qui operit odium fraudulenter revelabitur malitia eius in concilio</VERS>
      <VERS vnumber="27">qui fodit foveam incidet in eam et qui volvit lapidem revertetur ad eum</VERS>
      <VERS vnumber="28">lingua fallax non amat veritatem et os lubricum operatur ruinas</VERS>
    </CHAPTER>
    <CHAPTER cnumber="27">
      <VERS vnumber="1">ne glorieris in crastinum ignorans quid superventura pariat dies</VERS>
      <VERS vnumber="2">laudet te alienus et non os tuum extraneus et non labia tua</VERS>
      <VERS vnumber="3">grave est saxum et onerosa harena sed ira stulti utroque gravior</VERS>
      <VERS vnumber="4">ira non habet misericordiam nec erumpens furor et impetum concitati ferre quis poterit</VERS>
      <VERS vnumber="5">melior est manifesta correptio quam amor absconditus</VERS>
      <VERS vnumber="6">meliora sunt vulnera diligentis quam fraudulenta odientis oscula</VERS>
      <VERS vnumber="7">anima saturata calcabit favum anima esuriens et amarum pro dulce sumet</VERS>
      <VERS vnumber="8">sicut avis transmigrans de nido suo sic vir qui relinquit locum suum</VERS>
      <VERS vnumber="9">unguento et variis odoribus delectatur cor et bonis amici consiliis anima dulcoratur</VERS>
      <VERS vnumber="10">amicum tuum et amicum patris tui ne dimiseris et domum fratris tui ne ingrediaris in die adflictionis tuae melior est vicinus iuxta quam frater procul</VERS>
      <VERS vnumber="11">stude sapientiae fili mi et laetifica cor meum ut possim exprobranti respondere sermonem</VERS>
      <VERS vnumber="12">astutus videns malum absconditus est parvuli transeuntes sustinuere dispendia</VERS>
      <VERS vnumber="13">tolle vestimentum eius qui spopondit pro extraneo et pro alienis auferto pignus</VERS>
      <VERS vnumber="14">qui benedicit proximo suo voce grandi de nocte consurgens maledicenti similis erit</VERS>
      <VERS vnumber="15">tecta perstillantia in die frigoris et litigiosa mulier conparantur</VERS>
      <VERS vnumber="16">qui retinet eam quasi qui ventum teneat et oleum dexterae suae vocabit</VERS>
      <VERS vnumber="17">ferrum ferro acuitur et homo exacuit faciem amici sui</VERS>
      <VERS vnumber="18">qui servat ficum comedet fructus eius et qui custos est domini sui glorificabitur</VERS>
      <VERS vnumber="19">quomodo in aquis resplendent vultus prospicientium sic corda hominum manifesta sunt prudentibus</VERS>
      <VERS vnumber="20">infernus et perditio non replentur similiter et oculi hominum insatiabiles</VERS>
      <VERS vnumber="21">quomodo probatur in conflatorio argentum et in fornace aurum sic probatur homo ore laudantis</VERS>
      <VERS vnumber="22">si contuderis stultum in pila quasi tisanas feriente desuper pilo non auferetur ab eo stultitia eius</VERS>
      <VERS vnumber="23">diligenter agnosce vultum pecoris tui tuosque greges considera</VERS>
      <VERS vnumber="24">non enim habebis iugiter potestatem sed corona tribuetur in generatione generationum</VERS>
      <VERS vnumber="25">aperta sunt prata et apparuerunt herbae virentes et collecta sunt faena de montibus</VERS>
      <VERS vnumber="26">agni ad vestimentum tuum et hedi agri pretium</VERS>
      <VERS vnumber="27">sufficiat tibi lac caprarum in cibos tuos in necessaria domus tuae et ad victum ancillis tuis</VERS>
    </CHAPTER>
    <CHAPTER cnumber="28">
      <VERS vnumber="1">fugit impius nemine persequente iustus autem quasi leo confidens absque terrore erit</VERS>
      <VERS vnumber="2">propter peccata terrae multi principes eius et propter hominis sapientiam et horum scientiam quae dicuntur vita ducis longior erit</VERS>
      <VERS vnumber="3">vir pauper calumnians pauperes similis imbri vehementi in quo paratur fames</VERS>
      <VERS vnumber="4">qui derelinquunt legem laudant impium qui custodiunt succenduntur contra eum</VERS>
      <VERS vnumber="5">viri mali non cogitant iudicium qui autem requirunt Dominum animadvertunt omnia</VERS>
      <VERS vnumber="6">melior est pauper ambulans in simplicitate sua quam dives pravis itineribus</VERS>
      <VERS vnumber="7">qui custodit legem filius sapiens est qui pascit comesatores confundit patrem suum</VERS>
      <VERS vnumber="8">qui coacervat divitias usuris et fenore liberali in pauperes congregat eas</VERS>
      <VERS vnumber="9">qui declinat aurem suam ne audiat legem oratio eius erit execrabilis</VERS>
      <VERS vnumber="10">qui decipit iustos in via mala in interitu suo corruet et simplices possidebunt bona</VERS>
      <VERS vnumber="11">sapiens sibi videtur vir dives pauper autem prudens scrutabitur eum</VERS>
      <VERS vnumber="12">in exultatione iustorum multa gloria regnantibus impiis ruinae hominum</VERS>
      <VERS vnumber="13">qui abscondit scelera sua non dirigetur qui confessus fuerit et reliquerit ea misericordiam consequetur</VERS>
      <VERS vnumber="14">beatus homo qui semper est pavidus qui vero mentis est durae corruet in malum</VERS>
      <VERS vnumber="15">leo rugiens et ursus esuriens princeps impius super populum pauperem</VERS>
      <VERS vnumber="16">dux indigens prudentia multos opprimet per calumniam qui autem odit avaritiam longi fient dies eius</VERS>
      <VERS vnumber="17">hominem qui calumniatur animae sanguinem si usque ad lacum fugerit nemo sustentet</VERS>
      <VERS vnumber="18">qui ambulat simpliciter salvus erit qui perversis ingreditur viis concidet semel</VERS>
      <VERS vnumber="19">qui operatur terram suam saturabitur panibus qui sectatur otium replebitur egestate</VERS>
      <VERS vnumber="20">vir fidelis multum laudabitur qui autem festinat ditari non erit innocens</VERS>
      <VERS vnumber="21">qui cognoscit in iudicio faciem non facit bene iste et pro buccella panis deserit veritatem</VERS>
      <VERS vnumber="22">vir qui festinat ditari et aliis invidet ignorat quod egestas superveniat ei</VERS>
      <VERS vnumber="23">qui corripit hominem gratiam postea inveniet apud eum magis quam ille qui per linguae blandimenta decipit</VERS>
      <VERS vnumber="24">qui subtrahit aliquid a patre suo et matre et dicit hoc non est peccatum particeps homicidae est</VERS>
      <VERS vnumber="25">qui se iactat et dilatat iurgia concitat qui sperat in Domino saginabitur</VERS>
      <VERS vnumber="26">qui confidit in corde suo stultus est qui autem graditur sapienter iste salvabitur</VERS>
      <VERS vnumber="27">qui dat pauperi non indigebit qui despicit deprecantem sustinebit penuriam</VERS>
      <VERS vnumber="28">cum surrexerint impii abscondentur homines cum illi perierint multiplicabuntur iusti</VERS>
    </CHAPTER>
    <CHAPTER cnumber="29">
      <VERS vnumber="1">viro qui corripientem dura cervice contemnit repentinus superveniet interitus et eum sanitas non sequitur</VERS>
      <VERS vnumber="2">in multiplicatione iustorum laetabitur vulgus cum impii sumpserint principatum gemet populus</VERS>
      <VERS vnumber="3">vir qui amat sapientiam laetificat patrem suum qui autem nutrit scorta perdet substantiam</VERS>
      <VERS vnumber="4">rex iustus erigit terram vir avarus destruet eam</VERS>
      <VERS vnumber="5">homo qui blandis fictisque sermonibus loquitur amico suo rete expandit gressibus eius</VERS>
      <VERS vnumber="6">peccantem virum iniquum involvet laqueus et iustus laudabit atque gaudebit</VERS>
      <VERS vnumber="7">novit iustus causam pauperum impius ignorat scientiam</VERS>
      <VERS vnumber="8">homines pestilentes dissipant civitatem sapientes avertunt furorem</VERS>
      <VERS vnumber="9">vir sapiens si cum stulto contenderit sive irascatur sive rideat non inveniet requiem</VERS>
      <VERS vnumber="10">viri sanguinum oderunt simplicem iusti quaerunt animam eius</VERS>
      <VERS vnumber="11">totum spiritum suum profert stultus sapiens differt et reservat in posterum</VERS>
      <VERS vnumber="12">princeps qui libenter audit verba mendacii omnes ministros habebit impios</VERS>
      <VERS vnumber="13">pauper et creditor obviam fuerunt sibi utriusque inluminator est Dominus</VERS>
      <VERS vnumber="14">rex qui iudicat in veritate pauperes thronus eius in aeternum firmabitur</VERS>
      <VERS vnumber="15">virga atque correptio tribuet sapientiam puer autem qui dimittitur voluntati suae confundet matrem suam</VERS>
      <VERS vnumber="16">in multiplicatione impiorum multiplicabuntur scelera et iusti ruinas eorum videbunt</VERS>
      <VERS vnumber="17">erudi filium tuum et refrigerabit te et dabit delicias animae tuae</VERS>
      <VERS vnumber="18">cum prophetia defecerit dissipabitur populus qui custodit legem beatus est</VERS>
      <VERS vnumber="19">servus verbis non potest erudiri quia quod dicis intellegit et respondere contemnit</VERS>
      <VERS vnumber="20">vidisti hominem velocem ad loquendum stulti magis speranda est quam illius correptio</VERS>
      <VERS vnumber="21">qui delicate a pueritia nutrit servum suum postea illum sentiet contumacem</VERS>
      <VERS vnumber="22">vir iracundus provocat rixas et qui ad indignandum facilis est erit ad peccata proclivior</VERS>
      <VERS vnumber="23">superbum sequitur humilitas et humilem spiritu suscipiet gloria</VERS>
      <VERS vnumber="24">qui cum fure partitur odit animam suam adiurantem audit et non indicat</VERS>
      <VERS vnumber="25">qui timet hominem cito corruet qui sperat in Domino sublevabitur</VERS>
      <VERS vnumber="26">multi requirunt faciem principis et a Domino iudicium egreditur singulorum</VERS>
      <VERS vnumber="27">abominantur iusti virum impium et abominantur impii eos qui in recta sunt via</VERS>
    </CHAPTER>
    <CHAPTER cnumber="30">
      <VERS vnumber="1">verba Congregantis filii Vomentis visio quam locutus est vir cum quo est Deus et qui Deo secum morante confortatus ait</VERS>
      <VERS vnumber="2">stultissimus sum virorum et sapientia hominum non est mecum</VERS>
      <VERS vnumber="3">non didici sapientiam et non novi sanctorum scientiam</VERS>
      <VERS vnumber="4">quis ascendit in caelum atque descendit quis continuit spiritum manibus suis quis conligavit aquas quasi in vestimento quis suscitavit omnes terminos terrae quod nomen eius et quod nomen filii eius si nosti</VERS>
      <VERS vnumber="5">omnis sermo Dei ignitus clypeus est sperantibus in se</VERS>
      <VERS vnumber="6">ne addas quicquam verbis illius et arguaris inveniarisque mendax</VERS>
      <VERS vnumber="7">duo rogavi te ne deneges mihi antequam moriar</VERS>
      <VERS vnumber="8">vanitatem et verba mendacia longe fac a me mendicitatem et divitias ne dederis mihi tribue tantum victui meo necessaria</VERS>
      <VERS vnumber="9">ne forte saturatus inliciar ad negandum et dicam quis est Dominus et egestate conpulsus furer et peierem nomen Dei mei</VERS>
      <VERS vnumber="10">ne accuses servum ad dominum suum ne forte maledicat tibi et corruas</VERS>
      <VERS vnumber="11">generatio quae patri suo maledicit et quae non benedicit matri suae</VERS>
      <VERS vnumber="12">generatio quae sibi munda videtur et tamen non est lota a sordibus suis</VERS>
      <VERS vnumber="13">generatio cuius excelsi sunt oculi et palpebrae eius in alta subrectae</VERS>
      <VERS vnumber="14">generatio quae pro dentibus gladios habet et commandit molaribus suis ut comedat inopes de terra et pauperes ex hominibus</VERS>
      <VERS vnumber="15">sanguisugae duae sunt filiae dicentes adfer adfer tria sunt insaturabilia et quartum quod numquam dicit sufficit</VERS>
      <VERS vnumber="16">infernus et os vulvae et terra quae non satiatur aqua ignis vero numquam dicit sufficit</VERS>
      <VERS vnumber="17">oculum qui subsannat patrem et qui despicit partum matris suae effodiant corvi de torrentibus et comedant illum filii aquilae</VERS>
      <VERS vnumber="18">tria sunt difficilia mihi et quartum penitus ignoro</VERS>
      <VERS vnumber="19">viam aquilae in caelo viam colubri super petram viam navis in medio mari et viam viri in adulescentula</VERS>
      <VERS vnumber="20">talis est via mulieris adulterae quae comedit et tergens os suum dicit non sum operata malum</VERS>
      <VERS vnumber="21">per tria movetur terra et quartum non potest sustinere</VERS>
      <VERS vnumber="22">per servum cum regnaverit per stultum cum saturatus fuerit cibo</VERS>
      <VERS vnumber="23">per odiosam mulierem cum in matrimonio fuerit adsumpta et per ancillam cum heres fuerit dominae suae</VERS>
      <VERS vnumber="24">quattuor sunt minima terrae et ipsa sunt sapientiora sapientibus</VERS>
      <VERS vnumber="25">formicae populus infirmus quae praeparant in messe cibum sibi</VERS>
      <VERS vnumber="26">lepusculus plebs invalida quae conlocat in petra cubile suum</VERS>
      <VERS vnumber="27">regem lucusta non habet et egreditur universa per turmas</VERS>
      <VERS vnumber="28">stilio manibus nititur et moratur in aedibus regis</VERS>
      <VERS vnumber="29">tria sunt quae bene gradiuntur et quartum quod incedit feliciter</VERS>
      <VERS vnumber="30">leo fortissimus bestiarum ad nullius pavebit occursum</VERS>
      <VERS vnumber="31">gallus succinctus lumbos et aries nec est rex qui resistat ei</VERS>
      <VERS vnumber="32">et qui stultus apparuit postquam elatus est in sublime si enim intellexisset ori inposuisset manum</VERS>
      <VERS vnumber="33">qui autem fortiter premit ubera ad eliciendum lac exprimit butyrum et qui vehementer emungitur elicit sanguinem et qui provocat iras producit discordias</VERS>
    </CHAPTER>
    <CHAPTER cnumber="31">
      <VERS vnumber="1">verba Lamuhel regis visio qua erudivit eum mater sua</VERS>
      <VERS vnumber="2">quid dilecte mi quid dilecte uteri mei quid dilecte votorum meorum</VERS>
      <VERS vnumber="3">ne dederis mulieribus substantiam tuam et vias tuas ad delendos reges</VERS>
      <VERS vnumber="4">noli regibus o Lamuhel noli regibus dare vinum quia nullum secretum est ubi regnat ebrietas</VERS>
      <VERS vnumber="5">ne forte bibat et obliviscatur iudiciorum et mutet causam filiorum pauperis</VERS>
      <VERS vnumber="6">date siceram maerentibus et vinum his qui amaro sunt animo</VERS>
      <VERS vnumber="7">bibant ut obliviscantur egestatis suae et doloris non recordentur amplius</VERS>
      <VERS vnumber="8">aperi os tuum muto et causis omnium filiorum qui pertranseunt</VERS>
      <VERS vnumber="9">aperi os tuum decerne quod iustum est et iudica inopem et pauperem</VERS>
      <VERS vnumber="10">aleph mulierem fortem quis inveniet procul et de ultimis finibus pretium eius</VERS>
      <VERS vnumber="11">beth confidit in ea cor viri sui et spoliis non indigebit</VERS>
      <VERS vnumber="12">gimel reddet ei bonum et non malum omnibus diebus vitae suae</VERS>
      <VERS vnumber="13">deleth quaesivit lanam et linum et operata est consilio manuum suarum</VERS>
      <VERS vnumber="14">he facta est quasi navis institoris de longe portat panem suum</VERS>
      <VERS vnumber="15">vav et de nocte surrexit deditque praedam domesticis suis et cibaria ancillis suis</VERS>
      <VERS vnumber="16">zai consideravit agrum et emit eum de fructu manuum suarum plantavit vineam</VERS>
      <VERS vnumber="17">heth accinxit fortitudine lumbos suos et roboravit brachium suum</VERS>
      <VERS vnumber="18">teth gustavit quia bona est negotiatio eius non extinguetur in nocte lucerna illius</VERS>
      <VERS vnumber="19">ioth manum suam misit ad fortia et digiti eius adprehenderunt fusum</VERS>
      <VERS vnumber="20">caph manum suam aperuit inopi et palmas suas extendit ad pauperem</VERS>
      <VERS vnumber="21">lameth non timebit domui suae a frigoribus nivis omnes enim domestici eius vestiti duplicibus</VERS>
      <VERS vnumber="22">mem stragulam vestem fecit sibi byssus et purpura indumentum eius</VERS>
      <VERS vnumber="23">nun nobilis in portis vir eius quando sederit cum senatoribus terrae</VERS>
      <VERS vnumber="24">samech sindonem fecit et vendidit et cingulum tradidit Chananeo</VERS>
      <VERS vnumber="25">ain fortitudo et decor indumentum eius et ridebit in die novissimo</VERS>
      <VERS vnumber="26">phe os suum aperuit sapientiae et lex clementiae in lingua eius</VERS>
      <VERS vnumber="27">sade considerat semitas domus suae et panem otiosa non comedet</VERS>
      <VERS vnumber="28">coph surrexerunt filii eius et beatissimam praedicaverunt vir eius et laudavit eam</VERS>
      <VERS vnumber="29">res multae filiae congregaverunt divitias tu supergressa es universas</VERS>
      <VERS vnumber="30">sin fallax gratia et vana est pulchritudo mulier timens Dominum ipsa laudabitur</VERS>
      <VERS vnumber="31">thau date ei de fructu manuum suarum et laudent eam in portis opera eius</VERS>
    </CHAPTER>
  </BIBLEBOOK>
</XMLBIBLE>

<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="33" bname="Micheas">
    <CHAPTER cnumber="1">
      <VERS vnumber="1">verbum Domini quod factum est ad Micham Morasthiten in diebus Ioatham Ahaz Ezechiae regum Iuda quod vidit super Samariam et Hierusalem</VERS>
      <VERS vnumber="2">audite populi omnes et adtendat terra et plenitudo eius et sit Dominus Deus vobis in testem Dominus de templo sancto suo</VERS>
      <VERS vnumber="3">quia ecce Dominus egreditur de loco suo et descendet et calcabit super excelsa terrae</VERS>
      <VERS vnumber="4">et consumentur montes subtus eum et valles scindentur sicut cera a facie ignis sicut aquae quae decurrunt in praeceps</VERS>
      <VERS vnumber="5">in scelere Iacob omne istud et in peccatis domus Israhel quod scelus Iacob nonne Samaria et quae excelsa Iudae nonne Hierusalem</VERS>
      <VERS vnumber="6">et ponam Samariam quasi acervum lapidum in agro cum plantatur vinea et detraham in vallem lapides eius et fundamenta eius revelabo</VERS>
      <VERS vnumber="7">et omnia sculptilia eius concidentur et omnes mercedes eius conburentur igni et omnia idola eius ponam in perditionem quia de mercedibus meretricis congregata sunt et usque ad mercedem meretricis revertentur</VERS>
      <VERS vnumber="8">super hoc plangam et ululabo vadam spoliatus et nudus faciam planctum velut draconum et luctum quasi strutionum</VERS>
      <VERS vnumber="9">quia desperata est plaga eius quia venit usque ad Iudam tetigit portam populi mei usque ad Hierusalem</VERS>
      <VERS vnumber="10">in Geth nolite adnuntiare lacrimis ne ploretis in domo Pulveris pulvere vos conspergite</VERS>
      <VERS vnumber="11">et transite vobis habitatio Pulchra confusa ignominia non est egressa quae habitat in Exitu planctum domus Vicinae accipiet ex vobis quae stetit sibimet</VERS>
      <VERS vnumber="12">quia infirmata est in bonum quae habitat in Amaritudinibus quia descendit malum a Domino in portam Hierusalem</VERS>
      <VERS vnumber="13">tumultus quadrigae stuporis habitanti Lachis principium peccati est filiae Sion quia in te inventa sunt scelera Israhel</VERS>
      <VERS vnumber="14">propterea dabit emissarios super hereditatem Geth domus Mendacii in deceptionem regibus Israhel</VERS>
      <VERS vnumber="15">adhuc heredem adducam tibi quae habitas in Maresa usque Adollam veniet gloria Israhel</VERS>
      <VERS vnumber="16">decalvare et tondere super filios deliciarum tuarum dilata calvitium tuum sicut aquila quoniam captivi ducti sunt ex te</VERS>
    </CHAPTER>
    <CHAPTER cnumber="2">
      <VERS vnumber="1">vae qui cogitatis inutile et operamini malum in cubilibus vestris in luce matutina faciunt illud quoniam contra Deum est manus eorum</VERS>
      <VERS vnumber="2">et concupierunt agros et violenter tulerunt et domos rapuerunt et calumniabantur virum et domum eius virum et hereditatem eius</VERS>
      <VERS vnumber="3">idcirco haec dicit Dominus ecce ego cogito super familiam istam malum unde non auferetis colla vestra et non ambulabitis superbi quoniam tempus pessimum est</VERS>
      <VERS vnumber="4">in die illa sumetur super vos parabola et cantabitur canticum cum suavitate dicentium depopulatione vastati sumus pars populi mei commutata est quomodo recedet a me cum revertatur qui regiones nostras dividat</VERS>
      <VERS vnumber="5">propter hoc non erit tibi mittens funiculum sortis in coetu Domini</VERS>
      <VERS vnumber="6">ne loquamini loquentes non stillabit super istos non conprehendet confusio</VERS>
      <VERS vnumber="7">dicit domus Iacob numquid adbreviatus est spiritus Domini aut tales sunt cogitationes eius nonne verba mea bona sunt cum eo qui recte graditur</VERS>
      <VERS vnumber="8">et e contrario populus meus in adversarium consurrexit desuper tunica pallium sustulistis eos qui transiebant simpliciter convertistis in bellum</VERS>
      <VERS vnumber="9">mulieres populi mei eiecistis de domo deliciarum suarum a parvulis earum tulistis laudem meam in perpetuum</VERS>
      <VERS vnumber="10">surgite et ite quia non habetis hic requiem propter inmunditiam eius corrumpetur putredine pessima</VERS>
      <VERS vnumber="11">utinam non essem vir habens spiritum et mendacium potius loquerer stillabo tibi in vinum et in ebrietatem et erit super quem stillatur populus iste</VERS>
      <VERS vnumber="12">congregatione congregabo Iacob totum te in unum conducam reliquias Israhel pariter ponam illum quasi gregem in ovili quasi pecus in medio caularum tumultuabuntur a multitudine hominum</VERS>
      <VERS vnumber="13">ascendet enim pandens iter ante eos divident et transibunt portam et egredientur per eam et transibit rex eorum coram eis et Dominus in capite eorum</VERS>
    </CHAPTER>
    <CHAPTER cnumber="3">
      <VERS vnumber="1">et dixi audite principes Iacob et duces domus Israhel numquid non vestrum est scire iudicium</VERS>
      <VERS vnumber="2">qui odio habetis bonum et diligitis malum qui violenter tollitis pelles eorum desuper eos et carnem eorum desuper ossibus eorum</VERS>
      <VERS vnumber="3">qui comederunt carnem populi mei et pellem eorum desuper excoriaverunt et ossa eorum confregerunt et conciderunt sicut in lebete et quasi carnem in medio ollae</VERS>
      <VERS vnumber="4">tunc clamabunt ad Dominum et non exaudiet eos et abscondet faciem suam ab eis in tempore illo sicut nequiter egerunt in adinventionibus suis</VERS>
      <VERS vnumber="5">haec dicit Dominus super prophetas qui seducunt populum meum qui mordent dentibus suis et praedicant pacem et si quis non dederit in ore eorum quippiam sanctificant super eum proelium</VERS>
      <VERS vnumber="6">propterea nox vobis pro visione erit et tenebrae vobis pro divinatione et occumbet sol super prophetas et obtenebrabitur super eos dies</VERS>
      <VERS vnumber="7">et confundentur qui vident visiones et confundentur divini et operient vultus suos omnes quia non est responsum Dei</VERS>
      <VERS vnumber="8">verumtamen ego repletus sum fortitudine spiritus Domini iudicio et virtute ut adnuntiem Iacob scelus suum et Israhel peccatum suum</VERS>
      <VERS vnumber="9">audite haec principes domus Iacob et iudices domus Israhel qui abominamini iudicium et omnia recta pervertitis</VERS>
      <VERS vnumber="10">qui aedificatis Sion in sanguinibus et Hierusalem in iniquitate</VERS>
      <VERS vnumber="11">principes eius in muneribus iudicabant et sacerdotes eius in mercede docebant et prophetae eius in pecunia divinabant et super Dominum requiescebant dicentes numquid non Dominus in medio nostrum non venient super nos mala</VERS>
      <VERS vnumber="12">propter hoc causa vestri Sion quasi ager arabitur et Hierusalem quasi acervus lapidum erit et mons templi in excelsa silvarum</VERS>
    </CHAPTER>
    <CHAPTER cnumber="4">
      <VERS vnumber="1">et in novissimo dierum erit mons domus Domini praeparatus in vertice montium et sublimis super colles et fluent ad eum populi</VERS>
      <VERS vnumber="2">et properabunt gentes multae et dicent venite ascendamus ad montem Domini et ad domum Dei Iacob et docebit nos de viis suis et ibimus in semitis eius quia de Sion egredietur lex et verbum Domini de Hierusalem</VERS>
      <VERS vnumber="3">et iudicabit inter populos multos et corripiet gentes fortes usque in longinquum et concident gladios suos in vomeres et hastas suas in ligones non sumet gens adversus gentem gladium et non discent ultra belligerare</VERS>
      <VERS vnumber="4">et sedebit vir subtus vineam suam et subtus ficum suam et non erit qui deterreat quia os Domini exercituum locutum est</VERS>
      <VERS vnumber="5">quia omnes populi ambulabunt unusquisque in nomine dei sui nos autem ambulabimus in nomine Domini Dei nostri in aeternum et ultra</VERS>
      <VERS vnumber="6">in die illa dicit Dominus congregabo claudicantem et eam quam eieceram colligam et quam adflixeram</VERS>
      <VERS vnumber="7">et ponam claudicantem in reliquias et eam quae laboraverat in gentem robustam et regnabit Dominus super eos in monte Sion ex hoc nunc et usque in aeternum</VERS>
      <VERS vnumber="8">et tu turris Gregis nebulosa filiae Sion usque ad te veniet et veniet potestas prima regnum filiae Hierusalem</VERS>
      <VERS vnumber="9">nunc quare maerore contraheris numquid rex non est tibi aut consiliarius tuus periit quia conprehendit te dolor sicut parturientem</VERS>
      <VERS vnumber="10">dole et satage filia Sion quasi parturiens quia nunc egredieris de civitate et habitabis in regione et venies usque ad Babylonem ibi liberaberis ibi redimet te Dominus de manu inimicorum tuorum</VERS>
      <VERS vnumber="11">et nunc congregatae sunt super te gentes multae quae dicunt lapidetur et aspiciat in Sion oculus noster</VERS>
      <VERS vnumber="12">ipsi autem non cognoverunt cogitationes Domini et non intellexerunt consilium eius quia congregavit eos quasi faenum areae</VERS>
      <VERS vnumber="13">surge et tritura filia Sion quia cornu tuum ponam ferreum et ungulas tuas ponam aereas et comminues populos multos et interficiam Domino rapinas eorum et fortitudinem eorum Domino universae terrae</VERS>
    </CHAPTER>
    <CHAPTER cnumber="5">
      <VERS vnumber="1">nunc vastaberis filia latronis obsidionem posuerunt super nos in virga percutient maxillam iudicis Israhel</VERS>
      <VERS vnumber="2">et tu Bethleem Ephrata parvulus es in milibus Iuda ex te mihi egredietur qui sit dominator in Israhel et egressus eius ab initio a diebus aeternitatis</VERS>
      <VERS vnumber="3">propter hoc dabit eos usque ad tempus in quo parturiens pariet reliquiae fratrum eius convertentur ad filios Israhel</VERS>
      <VERS vnumber="4">et stabit et pascet in fortitudine Domini in sublimitate nominis Domini Dei sui et convertentur quia nunc magnificabitur usque ad terminos terrae</VERS>
      <VERS vnumber="5">et erit iste pax Assyrius cum venerit in terram nostram et quando calcaverit in domibus nostris et suscitabimus super eum septem pastores et octo primates homines</VERS>
      <VERS vnumber="6">et pascent terram Assur in gladio et terram Nemrod in lanceis eius et liberabit ab Assur cum venerit in terram nostram et cum calcaverit in finibus nostris</VERS>
      <VERS vnumber="7">et erunt reliquiae Iacob in medio populorum multorum quasi ros a Domino et quasi stillae super herbam quae non expectat virum et non praestolatur filios hominum</VERS>
      <VERS vnumber="8">et erunt reliquiae Iacob in gentibus in medio populorum multorum quasi leo in iumentis silvarum et quasi catulus leonis in gregibus pecorum qui cum transierit et conculcaverit et ceperit non est qui eruat</VERS>
      <VERS vnumber="9">exaltabitur manus tua super hostes tuos et omnes inimici tui interibunt</VERS>
      <VERS vnumber="10">et erit in die illa dicit Dominus auferam equos tuos de medio tui et disperdam quadrigas tuas</VERS>
      <VERS vnumber="11">et perdam civitates terrae tuae et destruam omnes munitiones tuas et auferam maleficia de manu tua et divinationes non erunt in te</VERS>
      <VERS vnumber="12">et perire faciam sculptilia tua et statuas tuas de medio tui et non adorabis ultra opera manuum tuarum</VERS>
      <VERS vnumber="13">et evellam lucos tuos de medio tui et conteram civitates tuas</VERS>
      <VERS vnumber="14">et faciam in furore et in indignatione ultionem in omnibus gentibus quae non audierunt</VERS>
    </CHAPTER>
    <CHAPTER cnumber="6">
      <VERS vnumber="1">audite quae Dominus loquitur surge contende iudicio adversum montes et audiant colles vocem tuam</VERS>
      <VERS vnumber="2">audiant montes iudicium Domini et fortia fundamenta terrae quia iudicium Domini cum populo suo et cum Israhel diiudicabitur</VERS>
      <VERS vnumber="3">populus meus quid feci tibi et quid molestus fui tibi responde mihi</VERS>
      <VERS vnumber="4">quia eduxi te de terra Aegypti et de domo servientium liberavi te et misi ante faciem tuam Mosen et Aaron et Mariam</VERS>
      <VERS vnumber="5">populus meus memento quaeso quid cogitaverit Balac rex Moab et quid responderit ei Balaam filius Beor de Setthim usque ad Galgalam ut cognosceret iustitias Domini</VERS>
      <VERS vnumber="6">quid dignum offeram Domino curvem genu Deo excelso numquid offeram ei holocaustomata et vitulos anniculos</VERS>
      <VERS vnumber="7">numquid placari potest Dominus in milibus arietum aut in multis milibus hircorum pinguium numquid dabo primogenitum meum pro scelere meo fructum ventris mei pro peccato animae meae</VERS>
      <VERS vnumber="8">indicabo tibi o homo quid sit bonum et quid Dominus quaerat a te utique facere iudicium et diligere misericordiam et sollicitum ambulare cum Deo tuo</VERS>
      <VERS vnumber="9">vox Domini ad civitatem clamat et salus erit timentibus nomen tuum audite tribus et quis adprobabit illud</VERS>
      <VERS vnumber="10">adhuc ignis in domo impii thesauri iniquitatis et mensura minor irae plena</VERS>
      <VERS vnumber="11">numquid iustificabo stateram impiam et saccelli pondera dolosa</VERS>
      <VERS vnumber="12">in quibus divites eius repleti sunt iniquitate et habitantes in ea loquebantur mendacium et lingua eorum fraudulenta in ore eorum</VERS>
      <VERS vnumber="13">et ego ergo coepi percutere te perditione super peccatis tuis</VERS>
      <VERS vnumber="14">tu comedes et non saturaberis et humiliatio tua in medio tui et adprehendes et non salvabis et quos salvaveris in gladium dabo</VERS>
      <VERS vnumber="15">tu seminabis et non metes tu calcabis olivam et non ungueris oleo et mustum et non bibes vinum</VERS>
      <VERS vnumber="16">et custodisti praecepta Omri et omne opus domus Achab et ambulasti in voluntatibus eorum ut darem te in perditionem et habitantes in ea in sibilum et obprobrium populi mei portabitis</VERS>
    </CHAPTER>
    <CHAPTER cnumber="7">
      <VERS vnumber="1">vae mihi quia factus sum sicut qui colligit in autumno racemos vindemiae non est botrus ad comedendum praecoquas ficus desideravit anima mea</VERS>
      <VERS vnumber="2">periit sanctus de terra et rectus in hominibus non est omnes in sanguine insidiantur vir fratrem suum venatur ad mortem</VERS>
      <VERS vnumber="3">malum manuum suarum dicunt bonum princeps postulat et iudex in reddendo est et magnus locutus est desiderium animae suae et conturbaverunt eam</VERS>
      <VERS vnumber="4">qui optimus in eis est quasi paliurus et qui rectus quasi spina de sepe dies speculationis tuae visitatio tua venit nunc erit vastitas eorum</VERS>
      <VERS vnumber="5">nolite credere amico et nolite confidere in duce ab ea quae dormit in sinu tuo custodi claustra oris tui</VERS>
      <VERS vnumber="6">quia filius contumeliam facit patri filia consurgit adversus matrem suam nurus contra socrum suam inimici hominis domestici eius</VERS>
      <VERS vnumber="7">ego autem ad Dominum aspiciam expectabo Deum salvatorem meum audiet me Deus meus</VERS>
      <VERS vnumber="8">ne laeteris inimica mea super me quia cecidi consurgam cum sedero in tenebris Dominus lux mea est</VERS>
      <VERS vnumber="9">iram Domini portabo quoniam peccavi ei donec iudicet causam meam et faciat iudicium meum educet me in lucem videbo in iustitiam eius</VERS>
      <VERS vnumber="10">et aspiciet inimica mea et operietur confusione quae dicit ad me ubi est Dominus Deus tuus oculi mei videbunt in eam nunc erit in conculcationem ut lutum platearum</VERS>
      <VERS vnumber="11">dies ut aedificentur maceriae tuae in die illa longe fiet lex</VERS>
      <VERS vnumber="12">in die illa et usque ad te veniet Assur et usque ad civitates munitas et a civitatibus munitis usque ad flumen et ad mare de mari et ad montem de monte</VERS>
      <VERS vnumber="13">et erit terra in desolationem propter habitatores suos et propter fructum cogitationum eorum</VERS>
      <VERS vnumber="14">pasce populum tuum in virga tua gregem hereditatis tuae habitantes solos in saltu in medio Carmeli pascentur Basan et Galaad iuxta dies antiquos</VERS>
      <VERS vnumber="15">secundum dies egressionis tuae de terra Aegypti ostendam ei mirabilia</VERS>
      <VERS vnumber="16">videbunt gentes et confundentur super omni fortitudine sua ponent manus super os aures eorum surdae erunt</VERS>
      <VERS vnumber="17">lingent pulverem sicut serpens velut reptilia terrae proturbabuntur de aedibus suis Dominum Deum nostrum desiderabunt et timebunt te</VERS>
      <VERS vnumber="18">quis Deus similis tui qui aufers iniquitatem et transis peccatum reliquiarum hereditatis tuae non inmittet ultra furorem suum quoniam volens misericordiam est</VERS>
      <VERS vnumber="19">revertetur et miserebitur nostri deponet iniquitates nostras et proiciet in profundum maris omnia peccata nostra</VERS>
      <VERS vnumber="20">dabis veritatem Iacob misericordiam Abraham quae iurasti patribus nostris a diebus antiquis</VERS>
    </CHAPTER>
  </BIBLEBOOK>
</XMLBIBLE>

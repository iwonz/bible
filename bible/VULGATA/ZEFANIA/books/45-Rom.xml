<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="45" bname="Epistula ad Romanos">
    <CHAPTER cnumber="1">
      <VERS vnumber="1">Paulus servus Christi Iesu vocatus apostolus segregatus in evangelium Dei</VERS>
      <VERS vnumber="2">quod ante promiserat per prophetas suos in scripturis sanctis</VERS>
      <VERS vnumber="3">de Filio suo qui factus est ex semine David secundum carnem</VERS>
      <VERS vnumber="4">qui praedestinatus est Filius Dei in virtute secundum Spiritum sanctificationis ex resurrectione mortuorum Iesu Christi Domini nostri</VERS>
      <VERS vnumber="5">per quem accepimus gratiam et apostolatum ad oboediendum fidei in omnibus gentibus pro nomine eius</VERS>
      <VERS vnumber="6">in quibus estis et vos vocati Iesu Christi</VERS>
      <VERS vnumber="7">omnibus qui sunt Romae dilectis Dei vocatis sanctis gratia vobis et pax a Deo Patre nostro et Domino Iesu Christo</VERS>
      <VERS vnumber="8">primum quidem gratias ago Deo meo per Iesum Christum pro omnibus vobis quia fides vestra adnuntiatur in universo mundo</VERS>
      <VERS vnumber="9">testis enim mihi est Deus cui servio in spiritu meo in evangelio Filii eius quod sine intermissione memoriam vestri facio</VERS>
      <VERS vnumber="10">semper in orationibus meis obsecrans si quo modo tandem aliquando prosperum iter habeam in voluntate Dei veniendi ad vos</VERS>
      <VERS vnumber="11">desidero enim videre vos ut aliquid inpertiar gratiae vobis spiritalis ad confirmandos vos</VERS>
      <VERS vnumber="12">id est simul consolari in vobis per eam quae invicem est fidem vestram atque meam</VERS>
      <VERS vnumber="13">nolo autem vos ignorare fratres quia saepe proposui venire ad vos et prohibitus sum usque adhuc ut aliquem fructum habeam et in vobis sicut et in ceteris gentibus</VERS>
      <VERS vnumber="14">Graecis ac barbaris sapientibus et insipientibus debitor sum</VERS>
      <VERS vnumber="15">ita quod in me promptum est et vobis qui Romae estis evangelizare</VERS>
      <VERS vnumber="16">non enim erubesco evangelium virtus enim Dei est in salutem omni credenti Iudaeo primum et Graeco</VERS>
      <VERS vnumber="17">iustitia enim Dei in eo revelatur ex fide in fidem sicut scriptum est iustus autem ex fide vivit</VERS>
      <VERS vnumber="18">revelatur enim ira Dei de caelo super omnem impietatem et iniustitiam hominum eorum qui veritatem in iniustitiam detinent</VERS>
      <VERS vnumber="19">quia quod notum est Dei manifestum est in illis Deus enim illis manifestavit</VERS>
      <VERS vnumber="20">invisibilia enim ipsius a creatura mundi per ea quae facta sunt intellecta conspiciuntur sempiterna quoque eius virtus et divinitas ut sint inexcusabiles</VERS>
      <VERS vnumber="21">quia cum cognovissent Deum non sicut Deum glorificaverunt aut gratias egerunt sed evanuerunt in cogitationibus suis et obscuratum est insipiens cor eorum</VERS>
      <VERS vnumber="22">dicentes enim se esse sapientes stulti facti sunt</VERS>
      <VERS vnumber="23">et mutaverunt gloriam incorruptibilis Dei in similitudinem imaginis corruptibilis hominis et volucrum et quadrupedum et serpentium</VERS>
      <VERS vnumber="24">propter quod tradidit illos Deus in desideria cordis eorum in inmunditiam ut contumeliis adficiant corpora sua in semet ipsis</VERS>
      <VERS vnumber="25">qui commutaverunt veritatem Dei in mendacio et coluerunt et servierunt creaturae potius quam creatori qui est benedictus in saecula amen</VERS>
      <VERS vnumber="26">propterea tradidit illos Deus in passiones ignominiae nam feminae eorum inmutaverunt naturalem usum in eum usum qui est contra naturam</VERS>
      <VERS vnumber="27">similiter autem et masculi relicto naturali usu feminae exarserunt in desideriis suis in invicem masculi in masculos turpitudinem operantes et mercedem quam oportuit erroris sui in semet ipsis recipientes</VERS>
      <VERS vnumber="28">et sicut non probaverunt Deum habere in notitia tradidit eos Deus in reprobum sensum ut faciant quae non conveniunt</VERS>
      <VERS vnumber="29">repletos omni iniquitate malitia fornicatione avaritia nequitia plenos invidia homicidio contentione dolo malignitate susurrones</VERS>
      <VERS vnumber="30">detractores Deo odibiles contumeliosos superbos elatos inventores malorum parentibus non oboedientes</VERS>
      <VERS vnumber="31">insipientes inconpositos sine affectione absque foedere sine misericordia</VERS>
      <VERS vnumber="32">qui cum iustitiam Dei cognovissent non intellexerunt quoniam qui talia agunt digni sunt morte non solum ea faciunt sed et consentiunt facientibus</VERS>
    </CHAPTER>
    <CHAPTER cnumber="2">
      <VERS vnumber="1">propter quod inexcusabilis es o homo omnis qui iudicas in quo enim iudicas alterum te ipsum condemnas eadem enim agis qui iudicas</VERS>
      <VERS vnumber="2">scimus enim quoniam iudicium Dei est secundum veritatem in eos qui talia agunt</VERS>
      <VERS vnumber="3">existimas autem hoc o homo qui iudicas eos qui talia agunt et facis ea quia tu effugies iudicium Dei</VERS>
      <VERS vnumber="4">an divitias bonitatis eius et patientiae et longanimitatis contemnis ignorans quoniam benignitas Dei ad paenitentiam te adducit</VERS>
      <VERS vnumber="5">secundum duritiam autem tuam et inpaenitens cor thesaurizas tibi iram in die irae et revelationis iusti iudicii Dei</VERS>
      <VERS vnumber="6">qui reddet unicuique secundum opera eius</VERS>
      <VERS vnumber="7">his quidem qui secundum patientiam boni operis gloriam et honorem et incorruptionem quaerentibus vitam aeternam</VERS>
      <VERS vnumber="8">his autem qui ex contentione et qui non adquiescunt veritati credunt autem iniquitati ira et indignatio</VERS>
      <VERS vnumber="9">tribulatio et angustia in omnem animam hominis operantis malum Iudaei primum et Graeci</VERS>
      <VERS vnumber="10">gloria autem et honor et pax omni operanti bonum Iudaeo primum et Graeco</VERS>
      <VERS vnumber="11">non est enim personarum acceptio apud Deum</VERS>
      <VERS vnumber="12">quicumque enim sine lege peccaverunt sine lege et peribunt et quicumque in lege peccaverunt per legem iudicabuntur</VERS>
      <VERS vnumber="13">non enim auditores legis iusti sunt apud Deum sed factores legis iustificabuntur</VERS>
      <VERS vnumber="14">cum enim gentes quae legem non habent naturaliter quae legis sunt faciunt eiusmodi legem non habentes ipsi sibi sunt lex</VERS>
      <VERS vnumber="15">qui ostendunt opus legis scriptum in cordibus suis testimonium reddente illis conscientia ipsorum et inter se invicem cogitationum accusantium aut etiam defendentium</VERS>
      <VERS vnumber="16">in die cum iudicabit Deus occulta hominum secundum evangelium meum per Iesum Christum</VERS>
      <VERS vnumber="17">si autem tu Iudaeus cognominaris et requiescis in lege et gloriaris in Deo</VERS>
      <VERS vnumber="18">et nosti voluntatem et probas utiliora instructus per legem</VERS>
      <VERS vnumber="19">confidis te ipsum ducem esse caecorum lumen eorum qui in tenebris sunt</VERS>
      <VERS vnumber="20">eruditorem insipientium magistrum infantium habentem formam scientiae et veritatis in lege</VERS>
      <VERS vnumber="21">qui ergo alium doces te ipsum non doces qui praedicas non furandum furaris</VERS>
      <VERS vnumber="22">qui dicis non moechandum moecharis qui abominaris idola sacrilegium facis</VERS>
      <VERS vnumber="23">qui in lege gloriaris per praevaricationem legis Deum inhonoras</VERS>
      <VERS vnumber="24">nomen enim Dei per vos blasphematur inter gentes sicut scriptum est</VERS>
      <VERS vnumber="25">circumcisio quidem prodest si legem observes si autem praevaricator legis sis circumcisio tua praeputium facta est</VERS>
      <VERS vnumber="26">si igitur praeputium iustitias legis custodiat nonne praeputium illius in circumcisionem reputabitur</VERS>
      <VERS vnumber="27">et iudicabit quod ex natura est praeputium legem consummans te qui per litteram et circumcisionem praevaricator legis es</VERS>
      <VERS vnumber="28">non enim qui in manifesto Iudaeus est neque quae in manifesto in carne circumcisio</VERS>
      <VERS vnumber="29">sed qui in abscondito Iudaeus et circumcisio cordis in spiritu non littera cuius laus non ex hominibus sed ex Deo est</VERS>
    </CHAPTER>
    <CHAPTER cnumber="3">
      <VERS vnumber="1">quid ergo amplius est Iudaeo aut quae utilitas circumcisionis</VERS>
      <VERS vnumber="2">multum per omnem modum primum quidem quia credita sunt illis eloquia Dei</VERS>
      <VERS vnumber="3">quid enim si quidam illorum non crediderunt numquid incredulitas illorum fidem Dei evacuabit absit</VERS>
      <VERS vnumber="4">est autem Deus verax omnis autem homo mendax sicut scriptum est ut iustificeris in sermonibus tuis et vincas cum iudicaris</VERS>
      <VERS vnumber="5">si autem iniquitas nostra iustitiam Dei commendat quid dicemus numquid iniquus Deus qui infert iram secundum hominem dico</VERS>
      <VERS vnumber="6">absit alioquin quomodo iudicabit Deus mundum</VERS>
      <VERS vnumber="7">si enim veritas Dei in meo mendacio abundavit in gloriam ipsius quid adhuc et ego tamquam peccator iudicor</VERS>
      <VERS vnumber="8">et non sicut blasphemamur et sicut aiunt nos quidam dicere faciamus mala ut veniant bona quorum damnatio iusta est</VERS>
      <VERS vnumber="9">quid igitur praecellimus eos nequaquam causati enim sumus Iudaeos et Graecos omnes sub peccato esse</VERS>
      <VERS vnumber="10">sicut scriptum est quia non est iustus quisquam</VERS>
      <VERS vnumber="11">non est intellegens non est requirens Deum</VERS>
      <VERS vnumber="12">omnes declinaverunt simul inutiles facti sunt non est qui faciat bonum non est usque ad unum</VERS>
      <VERS vnumber="13">sepulchrum patens est guttur eorum linguis suis dolose agebant venenum aspidum sub labiis eorum</VERS>
      <VERS vnumber="14">quorum os maledictione et amaritudine plenum est</VERS>
      <VERS vnumber="15">veloces pedes eorum ad effundendum sanguinem</VERS>
      <VERS vnumber="16">contritio et infelicitas in viis eorum</VERS>
      <VERS vnumber="17">et viam pacis non cognoverunt</VERS>
      <VERS vnumber="18">non est timor Dei ante oculos eorum</VERS>
      <VERS vnumber="19">scimus autem quoniam quaecumque lex loquitur his qui in lege sunt loquitur ut omne os obstruatur et subditus fiat omnis mundus Deo</VERS>
      <VERS vnumber="20">quia ex operibus legis non iustificabitur omnis caro coram illo per legem enim cognitio peccati</VERS>
      <VERS vnumber="21">nunc autem sine lege iustitia Dei manifestata est testificata a lege et prophetis</VERS>
      <VERS vnumber="22">iustitia autem Dei per fidem Iesu Christi super omnes qui credunt non enim est distinctio</VERS>
      <VERS vnumber="23">omnes enim peccaverunt et egent gloriam Dei</VERS>
      <VERS vnumber="24">iustificati gratis per gratiam ipsius per redemptionem quae est in Christo Iesu</VERS>
      <VERS vnumber="25">quem proposuit Deus propitiationem per fidem in sanguine ipsius ad ostensionem iustitiae suae propter remissionem praecedentium delictorum</VERS>
      <VERS vnumber="26">in sustentatione Dei ad ostensionem iustitiae eius in hoc tempore ut sit ipse iustus et iustificans eum qui ex fide est Iesu</VERS>
      <VERS vnumber="27">ubi est ergo gloriatio exclusa est per quam legem factorum non sed per legem fidei</VERS>
      <VERS vnumber="28">arbitramur enim iustificari hominem per fidem sine operibus legis</VERS>
      <VERS vnumber="29">an Iudaeorum Deus tantum nonne et gentium immo et gentium</VERS>
      <VERS vnumber="30">quoniam quidem unus Deus qui iustificabit circumcisionem ex fide et praeputium per fidem</VERS>
      <VERS vnumber="31">legem ergo destruimus per fidem absit sed legem statuimus</VERS>
    </CHAPTER>
    <CHAPTER cnumber="4">
      <VERS vnumber="1">quid ergo dicemus invenisse Abraham patrem nostrum secundum carnem</VERS>
      <VERS vnumber="2">si enim Abraham ex operibus iustificatus est habet gloriam sed non apud Deum</VERS>
      <VERS vnumber="3">quid enim scriptura dicit credidit Abraham Deo et reputatum est illi ad iustitiam</VERS>
      <VERS vnumber="4">ei autem qui operatur merces non inputatur secundum gratiam sed secundum debitum</VERS>
      <VERS vnumber="5">ei vero qui non operatur credenti autem in eum qui iustificat impium reputatur fides eius ad iustitiam</VERS>
      <VERS vnumber="6">sicut et David dicit beatitudinem hominis cui Deus accepto fert iustitiam sine operibus</VERS>
      <VERS vnumber="7">beati quorum remissae sunt iniquitates et quorum tecta sunt peccata</VERS>
      <VERS vnumber="8">beatus vir cui non inputabit Dominus peccatum</VERS>
      <VERS vnumber="9">beatitudo ergo haec in circumcisione an etiam in praeputio dicimus enim quia reputata est Abrahae fides ad iustitiam</VERS>
      <VERS vnumber="10">quomodo ergo reputata est in circumcisione an in praeputio non in circumcisione sed in praeputio</VERS>
      <VERS vnumber="11">et signum accepit circumcisionis signaculum iustitiae fidei quae est in praeputio ut sit pater omnium credentium per praeputium ut reputetur et illis ad iustitiam</VERS>
      <VERS vnumber="12">et sit pater circumcisionis non his tantum qui sunt ex circumcisione sed et his qui sectantur vestigia quae est in praeputio fidei patris nostri Abrahae</VERS>
      <VERS vnumber="13">non enim per legem promissio Abrahae aut semini eius ut heres esset mundi sed per iustitiam fidei</VERS>
      <VERS vnumber="14">si enim qui ex lege heredes sunt exinanita est fides abolita est promissio</VERS>
      <VERS vnumber="15">lex enim iram operatur ubi enim non est lex nec praevaricatio</VERS>
      <VERS vnumber="16">ideo ex fide ut secundum gratiam ut firma sit promissio omni semini non ei qui ex lege est solum sed et ei qui ex fide est Abrahae qui est pater omnium nostrum</VERS>
      <VERS vnumber="17">sicut scriptum est quia patrem multarum gentium posui te ante Deum cui credidit qui vivificat mortuos et vocat quae non sunt tamquam ea quae sunt</VERS>
      <VERS vnumber="18">qui contra spem in spem credidit ut fieret pater multarum gentium secundum quod dictum est sic erit semen tuum</VERS>
      <VERS vnumber="19">et non infirmatus fide consideravit corpus suum emortuum cum fere centum annorum esset et emortuam vulvam Sarrae</VERS>
      <VERS vnumber="20">in repromissione etiam Dei non haesitavit diffidentia sed confortatus est fide dans gloriam Deo</VERS>
      <VERS vnumber="21">plenissime sciens quia quaecumque promisit potens est et facere</VERS>
      <VERS vnumber="22">ideo et reputatum est illi ad iustitiam</VERS>
      <VERS vnumber="23">non est autem scriptum tantum propter ipsum quia reputatum est illi</VERS>
      <VERS vnumber="24">sed et propter nos quibus reputabitur credentibus in eum qui suscitavit Iesum Dominum nostrum a mortuis</VERS>
      <VERS vnumber="25">qui traditus est propter delicta nostra et resurrexit propter iustificationem nostram</VERS>
    </CHAPTER>
    <CHAPTER cnumber="5">
      <VERS vnumber="1">iustificati igitur ex fide pacem habeamus ad Deum per Dominum nostrum Iesum Christum</VERS>
      <VERS vnumber="2">per quem et accessum habemus fide in gratiam istam in qua stamus et gloriamur in spe gloriae filiorum Dei</VERS>
      <VERS vnumber="3">non solum autem sed et gloriamur in tribulationibus scientes quod tribulatio patientiam operatur</VERS>
      <VERS vnumber="4">patientia autem probationem probatio vero spem</VERS>
      <VERS vnumber="5">spes autem non confundit quia caritas Dei diffusa est in cordibus nostris per Spiritum Sanctum qui datus est nobis</VERS>
      <VERS vnumber="6">ut quid enim Christus cum adhuc infirmi essemus secundum tempus pro impiis mortuus est</VERS>
      <VERS vnumber="7">vix enim pro iusto quis moritur nam pro bono forsitan quis et audeat mori</VERS>
      <VERS vnumber="8">commendat autem suam caritatem Deus in nos quoniam cum adhuc peccatores essemus</VERS>
      <VERS vnumber="9">Christus pro nobis mortuus est multo igitur magis iustificati nunc in sanguine ipsius salvi erimus ab ira per ipsum</VERS>
      <VERS vnumber="10">si enim cum inimici essemus reconciliati sumus Deo per mortem Filii eius multo magis reconciliati salvi erimus in vita ipsius</VERS>
      <VERS vnumber="11">non solum autem sed et gloriamur in Deo per Dominum nostrum Iesum Christum per quem nunc reconciliationem accepimus</VERS>
      <VERS vnumber="12">propterea sicut per unum hominem in hunc mundum peccatum intravit et per peccatum mors et ita in omnes homines mors pertransiit in quo omnes peccaverunt</VERS>
      <VERS vnumber="13">usque ad legem enim peccatum erat in mundo peccatum autem non inputatur cum lex non est</VERS>
      <VERS vnumber="14">sed regnavit mors ab Adam usque ad Mosen etiam in eos qui non peccaverunt in similitudinem praevaricationis Adae qui est forma futuri</VERS>
      <VERS vnumber="15">sed non sicut delictum ita et donum si enim unius delicto multi mortui sunt multo magis gratia Dei et donum in gratiam unius hominis Iesu Christi in plures abundavit</VERS>
      <VERS vnumber="16">et non sicut per unum peccantem ita et donum nam iudicium ex uno in condemnationem gratia autem ex multis delictis in iustificationem</VERS>
      <VERS vnumber="17">si enim in unius delicto mors regnavit per unum multo magis abundantiam gratiae et donationis et iustitiae accipientes in vita regnabunt per unum Iesum Christum</VERS>
      <VERS vnumber="18">igitur sicut per unius delictum in omnes homines in condemnationem sic et per unius iustitiam in omnes homines in iustificationem vitae</VERS>
      <VERS vnumber="19">sicut enim per inoboedientiam unius hominis peccatores constituti sunt multi ita et per unius oboeditionem iusti constituentur multi</VERS>
      <VERS vnumber="20">lex autem subintravit ut abundaret delictum ubi autem abundavit delictum superabundavit gratia</VERS>
      <VERS vnumber="21">ut sicut regnavit peccatum in morte ita et gratia regnet per iustitiam in vitam aeternam per Iesum Christum Dominum nostrum</VERS>
    </CHAPTER>
    <CHAPTER cnumber="6">
      <VERS vnumber="1">quid ergo dicemus permanebimus in peccato ut gratia abundet</VERS>
      <VERS vnumber="2">absit qui enim mortui sumus peccato quomodo adhuc vivemus in illo</VERS>
      <VERS vnumber="3">an ignoratis quia quicumque baptizati sumus in Christo Iesu in morte ipsius baptizati sumus</VERS>
      <VERS vnumber="4">consepulti enim sumus cum illo per baptismum in mortem ut quomodo surrexit Christus a mortuis per gloriam Patris ita et nos in novitate vitae ambulemus</VERS>
      <VERS vnumber="5">si enim conplantati facti sumus similitudini mortis eius simul et resurrectionis erimus</VERS>
      <VERS vnumber="6">hoc scientes quia vetus homo noster simul crucifixus est ut destruatur corpus peccati ut ultra non serviamus peccato</VERS>
      <VERS vnumber="7">qui enim mortuus est iustificatus est a peccato</VERS>
      <VERS vnumber="8">si autem mortui sumus cum Christo credimus quia simul etiam vivemus cum Christo</VERS>
      <VERS vnumber="9">scientes quod Christus surgens ex mortuis iam non moritur mors illi ultra non dominabitur</VERS>
      <VERS vnumber="10">quod enim mortuus est peccato mortuus est semel quod autem vivit vivit Deo</VERS>
      <VERS vnumber="11">ita et vos existimate vos mortuos quidem esse peccato viventes autem Deo in Christo Iesu</VERS>
      <VERS vnumber="12">non ergo regnet peccatum in vestro mortali corpore ut oboediatis concupiscentiis eius</VERS>
      <VERS vnumber="13">sed neque exhibeatis membra vestra arma iniquitatis peccato sed exhibete vos Deo tamquam ex mortuis viventes et membra vestra arma iustitiae Deo</VERS>
      <VERS vnumber="14">peccatum enim vobis non dominabitur non enim sub lege estis sed sub gratia</VERS>
      <VERS vnumber="15">quid ergo peccavimus quoniam non sumus sub lege sed sub gratia absit</VERS>
      <VERS vnumber="16">nescitis quoniam cui exhibetis vos servos ad oboediendum servi estis eius cui oboeditis sive peccati sive oboeditionis ad iustitiam</VERS>
      <VERS vnumber="17">gratias autem Deo quod fuistis servi peccati oboedistis autem ex corde in eam formam doctrinae in qua traditi estis</VERS>
      <VERS vnumber="18">liberati autem a peccato servi facti estis iustitiae</VERS>
      <VERS vnumber="19">humanum dico propter infirmitatem carnis vestrae sicut enim exhibuistis membra vestra servire inmunditiae et iniquitati ad iniquitatem ita nunc exhibete membra vestra servire iustitiae in sanctificationem</VERS>
      <VERS vnumber="20">cum enim servi essetis peccati liberi fuistis iustitiae</VERS>
      <VERS vnumber="21">quem ergo fructum habuistis tunc in quibus nunc erubescitis nam finis illorum mors est</VERS>
      <VERS vnumber="22">nunc vero liberati a peccato servi autem facti Deo habetis fructum vestrum in sanctificationem finem vero vitam aeternam</VERS>
      <VERS vnumber="23">stipendia enim peccati mors gratia autem Dei vita aeterna in Christo Iesu Domino nostro</VERS>
    </CHAPTER>
    <CHAPTER cnumber="7">
      <VERS vnumber="1">an ignoratis fratres scientibus enim legem loquor quia lex in homine dominatur quanto tempore vivit</VERS>
      <VERS vnumber="2">nam quae sub viro est mulier vivente viro alligata est legi si autem mortuus fuerit vir soluta est a lege viri</VERS>
      <VERS vnumber="3">igitur vivente viro vocabitur adultera si fuerit cum alio viro si autem mortuus fuerit vir eius liberata est a lege ut non sit adultera si fuerit cum alio viro</VERS>
      <VERS vnumber="4">itaque fratres mei et vos mortificati estis legi per corpus Christi ut sitis alterius qui ex mortuis resurrexit ut fructificaremus Deo</VERS>
      <VERS vnumber="5">cum enim essemus in carne passiones peccatorum quae per legem erant operabantur in membris nostris ut fructificarent morti</VERS>
      <VERS vnumber="6">nunc autem soluti sumus a lege morientes in quo detinebamur ita ut serviamus in novitate spiritus et non in vetustate litterae</VERS>
      <VERS vnumber="7">quid ergo dicemus lex peccatum est absit sed peccatum non cognovi nisi per legem nam concupiscentiam nesciebam nisi lex diceret non concupisces</VERS>
      <VERS vnumber="8">occasione autem accepta peccatum per mandatum operatum est in me omnem concupiscentiam sine lege enim peccatum mortuum erat</VERS>
      <VERS vnumber="9">ego autem vivebam sine lege aliquando sed cum venisset mandatum peccatum revixit</VERS>
      <VERS vnumber="10">ego autem mortuus sum et inventum est mihi mandatum quod erat ad vitam hoc esse ad mortem</VERS>
      <VERS vnumber="11">nam peccatum occasione accepta per mandatum seduxit me et per illud occidit</VERS>
      <VERS vnumber="12">itaque lex quidem sancta et mandatum sanctum et iustum et bonum</VERS>
      <VERS vnumber="13">quod ergo bonum est mihi factum est mors absit sed peccatum ut appareat peccatum per bonum mihi operatum est mortem ut fiat supra modum peccans peccatum per mandatum</VERS>
      <VERS vnumber="14">scimus enim quod lex spiritalis est ego autem carnalis sum venundatus sub peccato</VERS>
      <VERS vnumber="15">quod enim operor non intellego non enim quod volo hoc ago sed quod odi illud facio</VERS>
      <VERS vnumber="16">si autem quod nolo illud facio consentio legi quoniam bona</VERS>
      <VERS vnumber="17">nunc autem iam non ego operor illud sed quod habitat in me peccatum</VERS>
      <VERS vnumber="18">scio enim quia non habitat in me hoc est in carne mea bonum nam velle adiacet mihi perficere autem bonum non invenio</VERS>
      <VERS vnumber="19">non enim quod volo bonum hoc facio sed quod nolo malum hoc ago</VERS>
      <VERS vnumber="20">si autem quod nolo illud facio non ego operor illud sed quod habitat in me peccatum</VERS>
      <VERS vnumber="21">invenio igitur legem volenti mihi facere bonum quoniam mihi malum adiacet</VERS>
      <VERS vnumber="22">condelector enim legi Dei secundum interiorem hominem</VERS>
      <VERS vnumber="23">video autem aliam legem in membris meis repugnantem legi mentis meae et captivantem me in lege peccati quae est in membris meis</VERS>
      <VERS vnumber="24">infelix ego homo quis me liberabit de corpore mortis huius</VERS>
      <VERS vnumber="25">gratia Dei per Iesum Christum Dominum nostrum igitur ego ipse mente servio legi Dei carne autem legi peccati</VERS>
    </CHAPTER>
    <CHAPTER cnumber="8">
      <VERS vnumber="1">nihil ergo nunc damnationis est his qui sunt in Christo Iesu qui non secundum carnem ambulant</VERS>
      <VERS vnumber="2">lex enim Spiritus vitae in Christo Iesu liberavit me a lege peccati et mortis</VERS>
      <VERS vnumber="3">nam quod inpossibile erat legis in quo infirmabatur per carnem Deus Filium suum mittens in similitudinem carnis peccati et de peccato damnavit peccatum in carne</VERS>
      <VERS vnumber="4">ut iustificatio legis impleretur in nobis qui non secundum carnem ambulamus sed secundum Spiritum</VERS>
      <VERS vnumber="5">qui enim secundum carnem sunt quae carnis sunt sapiunt qui vero secundum Spiritum quae sunt Spiritus sentiunt</VERS>
      <VERS vnumber="6">nam prudentia carnis mors prudentia autem Spiritus vita et pax</VERS>
      <VERS vnumber="7">quoniam sapientia carnis inimicitia est in Deum legi enim Dei non subicitur nec enim potest</VERS>
      <VERS vnumber="8">qui autem in carne sunt Deo placere non possunt</VERS>
      <VERS vnumber="9">vos autem in carne non estis sed in Spiritu si tamen Spiritus Dei habitat in vobis si quis autem Spiritum Christi non habet hic non est eius</VERS>
      <VERS vnumber="10">si autem Christus in vobis est corpus quidem mortuum est propter peccatum spiritus vero vita propter iustificationem</VERS>
      <VERS vnumber="11">quod si Spiritus eius qui suscitavit Iesum a mortuis habitat in vobis qui suscitavit Iesum Christum a mortuis vivificabit et mortalia corpora vestra propter inhabitantem Spiritum eius in vobis</VERS>
      <VERS vnumber="12">ergo fratres debitores sumus non carni ut secundum carnem vivamus</VERS>
      <VERS vnumber="13">si enim secundum carnem vixeritis moriemini si autem Spiritu facta carnis mortificatis vivetis</VERS>
      <VERS vnumber="14">quicumque enim Spiritu Dei aguntur hii filii sunt Dei</VERS>
      <VERS vnumber="15">non enim accepistis spiritum servitutis iterum in timore sed accepistis Spiritum adoptionis filiorum in quo clamamus Abba Pater</VERS>
      <VERS vnumber="16">ipse Spiritus testimonium reddit spiritui nostro quod sumus filii Dei</VERS>
      <VERS vnumber="17">si autem filii et heredes heredes quidem Dei coheredes autem Christi si tamen conpatimur ut et conglorificemur</VERS>
      <VERS vnumber="18">existimo enim quod non sunt condignae passiones huius temporis ad futuram gloriam quae revelabitur in nobis</VERS>
      <VERS vnumber="19">nam expectatio creaturae revelationem filiorum Dei expectat</VERS>
      <VERS vnumber="20">vanitati enim creatura subiecta est non volens sed propter eum qui subiecit in spem</VERS>
      <VERS vnumber="21">quia et ipsa creatura liberabitur a servitute corruptionis in libertatem gloriae filiorum Dei</VERS>
      <VERS vnumber="22">scimus enim quod omnis creatura ingemescit et parturit usque adhuc</VERS>
      <VERS vnumber="23">non solum autem illa sed et nos ipsi primitias Spiritus habentes et ipsi intra nos gemimus adoptionem filiorum expectantes redemptionem corporis nostri</VERS>
      <VERS vnumber="24">spe enim salvi facti sumus spes autem quae videtur non est spes nam quod videt quis quid sperat</VERS>
      <VERS vnumber="25">si autem quod non videmus speramus per patientiam expectamus</VERS>
      <VERS vnumber="26">similiter autem et Spiritus adiuvat infirmitatem nostram nam quid oremus sicut oportet nescimus sed ipse Spiritus postulat pro nobis gemitibus inenarrabilibus</VERS>
      <VERS vnumber="27">qui autem scrutatur corda scit quid desideret Spiritus quia secundum Deum postulat pro sanctis</VERS>
      <VERS vnumber="28">scimus autem quoniam diligentibus Deum omnia cooperantur in bonum his qui secundum propositum vocati sunt sancti</VERS>
      <VERS vnumber="29">nam quos praescivit et praedestinavit conformes fieri imaginis Filii eius ut sit ipse primogenitus in multis fratribus</VERS>
      <VERS vnumber="30">quos autem praedestinavit hos et vocavit et quos vocavit hos et iustificavit quos autem iustificavit illos et glorificavit</VERS>
      <VERS vnumber="31">quid ergo dicemus ad haec si Deus pro nobis quis contra nos</VERS>
      <VERS vnumber="32">qui etiam Filio suo non pepercit sed pro nobis omnibus tradidit illum quomodo non etiam cum illo omnia nobis donabit</VERS>
      <VERS vnumber="33">quis accusabit adversus electos Dei Deus qui iustificat</VERS>
      <VERS vnumber="34">quis est qui condemnet Christus Iesus qui mortuus est immo qui resurrexit qui et est ad dexteram Dei qui etiam interpellat pro nobis</VERS>
      <VERS vnumber="35">quis nos separabit a caritate Christi tribulatio an angustia an persecutio an fames an nuditas an periculum an gladius</VERS>
      <VERS vnumber="36">sicut scriptum est quia propter te mortificamur tota die aestimati sumus ut oves occisionis</VERS>
      <VERS vnumber="37">sed in his omnibus superamus propter eum qui dilexit nos</VERS>
      <VERS vnumber="38">certus sum enim quia neque mors neque vita neque angeli neque principatus neque instantia neque futura neque fortitudines</VERS>
      <VERS vnumber="39">neque altitudo neque profundum neque creatura alia poterit nos separare a caritate Dei quae est in Christo Iesu Domino nostro</VERS>
    </CHAPTER>
    <CHAPTER cnumber="9">
      <VERS vnumber="1">veritatem dico in Christo non mentior testimonium mihi perhibente conscientia mea in Spiritu Sancto</VERS>
      <VERS vnumber="2">quoniam tristitia est mihi magna et continuus dolor cordi meo</VERS>
      <VERS vnumber="3">optabam enim ipse ego anathema esse a Christo pro fratribus meis qui sunt cognati mei secundum carnem</VERS>
      <VERS vnumber="4">qui sunt Israhelitae quorum adoptio est filiorum et gloria et testamenta et legislatio et obsequium et promissa</VERS>
      <VERS vnumber="5">quorum patres et ex quibus Christus secundum carnem qui est super omnia Deus benedictus in saecula amen</VERS>
      <VERS vnumber="6">non autem quod exciderit verbum Dei non enim omnes qui ex Israhel hii sunt Israhel</VERS>
      <VERS vnumber="7">neque quia semen sunt Abrahae omnes filii sed in Isaac vocabitur tibi semen</VERS>
      <VERS vnumber="8">id est non qui filii carnis hii filii Dei sed qui filii sunt promissionis aestimantur in semine</VERS>
      <VERS vnumber="9">promissionis enim verbum hoc est secundum hoc tempus veniam et erit Sarrae filius</VERS>
      <VERS vnumber="10">non solum autem sed et Rebecca ex uno concubitum habens Isaac patre nostro</VERS>
      <VERS vnumber="11">cum enim nondum nati fuissent aut aliquid egissent bonum aut malum ut secundum electionem propositum Dei maneret</VERS>
      <VERS vnumber="12">non ex operibus sed ex vocante dictum est ei quia maior serviet minori</VERS>
      <VERS vnumber="13">sicut scriptum est Iacob dilexi Esau autem odio habui</VERS>
      <VERS vnumber="14">quid ergo dicemus numquid iniquitas apud Deum absit</VERS>
      <VERS vnumber="15">Mosi enim dicit miserebor cuius misereor et misericordiam praestabo cuius miserebor</VERS>
      <VERS vnumber="16">igitur non volentis neque currentis sed miserentis Dei</VERS>
      <VERS vnumber="17">dicit enim scriptura Pharaoni quia in hoc ipsum excitavi te ut ostendam in te virtutem meam et ut adnuntietur nomen meum in universa terra</VERS>
      <VERS vnumber="18">ergo cuius vult miseretur et quem vult indurat</VERS>
      <VERS vnumber="19">dicis itaque mihi quid adhuc queritur voluntati enim eius quis resistit</VERS>
      <VERS vnumber="20">o homo tu quis es qui respondeas Deo numquid dicit figmentum ei qui se finxit quid me fecisti sic</VERS>
      <VERS vnumber="21">an non habet potestatem figulus luti ex eadem massa facere aliud quidem vas in honorem aliud vero in contumeliam</VERS>
      <VERS vnumber="22">quod si volens Deus ostendere iram et notam facere potentiam suam sustinuit in multa patientia vasa irae aptata in interitum</VERS>
      <VERS vnumber="23">ut ostenderet divitias gloriae suae in vasa misericordiae quae praeparavit in gloriam</VERS>
      <VERS vnumber="24">quos et vocavit nos non solum ex Iudaeis sed etiam ex gentibus</VERS>
      <VERS vnumber="25">sicut in Osee dicit vocabo non plebem meam plebem meam et non misericordiam consecutam misericordiam consecutam</VERS>
      <VERS vnumber="26">et erit in loco ubi dictum est eis non plebs mea vos ibi vocabuntur filii Dei vivi</VERS>
      <VERS vnumber="27">Esaias autem clamat pro Israhel si fuerit numerus filiorum Israhel tamquam harena maris reliquiae salvae fient</VERS>
      <VERS vnumber="28">verbum enim consummans et brevians in aequitate quia verbum breviatum faciet Dominus super terram</VERS>
      <VERS vnumber="29">et sicut praedixit Esaias nisi Dominus Sabaoth reliquisset nobis semen sicut Sodoma facti essemus et sicut Gomorra similes fuissemus</VERS>
      <VERS vnumber="30">quid ergo dicemus quod gentes quae non sectabantur iustitiam adprehenderunt iustitiam iustitiam autem quae ex fide est</VERS>
      <VERS vnumber="31">Israhel vero sectans legem iustitiae in legem iustitiae non pervenit</VERS>
      <VERS vnumber="32">quare quia non ex fide sed quasi ex operibus offenderunt in lapidem offensionis</VERS>
      <VERS vnumber="33">sicut scriptum est ecce pono in Sion lapidem offensionis et petram scandali et omnis qui credit in eum non confundetur</VERS>
    </CHAPTER>
    <CHAPTER cnumber="10">
      <VERS vnumber="1">fratres voluntas quidem cordis mei et obsecratio ad Deum fit pro illis in salutem</VERS>
      <VERS vnumber="2">testimonium enim perhibeo illis quod aemulationem Dei habent sed non secundum scientiam</VERS>
      <VERS vnumber="3">ignorantes enim Dei iustitiam et suam quaerentes statuere iustitiae Dei non sunt subiecti</VERS>
      <VERS vnumber="4">finis enim legis Christus ad iustitiam omni credenti</VERS>
      <VERS vnumber="5">Moses enim scripsit quoniam iustitiam quae ex lege est qui fecerit homo vivet in ea</VERS>
      <VERS vnumber="6">quae autem ex fide est iustitia sic dicit ne dixeris in corde tuo quis ascendit in caelum id est Christum deducere</VERS>
      <VERS vnumber="7">aut quis descendit in abyssum hoc est Christum ex mortuis revocare</VERS>
      <VERS vnumber="8">sed quid dicit prope est verbum in ore tuo et in corde tuo hoc est verbum fidei quod praedicamus</VERS>
      <VERS vnumber="9">quia si confitearis in ore tuo Dominum Iesum et in corde tuo credideris quod Deus illum excitavit ex mortuis salvus eris</VERS>
      <VERS vnumber="10">corde enim creditur ad iustitiam ore autem confessio fit in salutem</VERS>
      <VERS vnumber="11">dicit enim scriptura omnis qui credit in illum non confundetur</VERS>
      <VERS vnumber="12">non enim est distinctio Iudaei et Graeci nam idem Dominus omnium dives in omnes qui invocant illum</VERS>
      <VERS vnumber="13">omnis enim quicumque invocaverit nomen Domini salvus erit</VERS>
      <VERS vnumber="14">quomodo ergo invocabunt in quem non crediderunt aut quomodo credent ei quem non audierunt quomodo autem audient sine praedicante</VERS>
      <VERS vnumber="15">quomodo vero praedicabunt nisi mittantur sicut scriptum est quam speciosi pedes evangelizantium pacem evangelizantium bona</VERS>
      <VERS vnumber="16">sed non omnes oboedierunt evangelio Esaias enim dicit Domine quis credidit auditui nostro</VERS>
      <VERS vnumber="17">ergo fides ex auditu auditus autem per verbum Christi</VERS>
      <VERS vnumber="18">sed dico numquid non audierunt et quidem in omnem terram exiit sonus eorum et in fines orbis terrae verba eorum</VERS>
      <VERS vnumber="19">sed dico numquid Israhel non cognovit primus Moses dicit ego ad aemulationem vos adducam in non gentem in gentem insipientem in iram vos mittam</VERS>
      <VERS vnumber="20">Esaias autem audet et dicit inventus sum non quaerentibus me palam apparui his qui me non interrogabant</VERS>
      <VERS vnumber="21">ad Israhel autem dicit tota die expandi manus meas ad populum non credentem et contradicentem</VERS>
    </CHAPTER>
    <CHAPTER cnumber="11">
      <VERS vnumber="1">dico ergo numquid reppulit Deus populum suum absit nam et ego Israhelita sum ex semine Abraham tribu Beniamin</VERS>
      <VERS vnumber="2">non reppulit Deus plebem suam quam praesciit an nescitis in Helia quid dicit scriptura quemadmodum interpellat Deum adversus Israhel</VERS>
      <VERS vnumber="3">Domine prophetas tuos occiderunt altaria tua suffoderunt et ego relictus sum solus et quaerunt animam meam</VERS>
      <VERS vnumber="4">sed quid dicit illi responsum divinum reliqui mihi septem milia virorum qui non curvaverunt genu Baal</VERS>
      <VERS vnumber="5">sic ergo et in hoc tempore reliquiae secundum electionem gratiae factae sunt</VERS>
      <VERS vnumber="6">si autem gratia non ex operibus alioquin gratia iam non est gratia</VERS>
      <VERS vnumber="7">quid ergo quod quaerebat Israhel hoc non est consecutus electio autem consecuta est ceteri vero excaecati sunt</VERS>
      <VERS vnumber="8">sicut scriptum est dedit illis Deus spiritum conpunctionis oculos ut non videant et aures ut non audiant usque in hodiernum diem</VERS>
      <VERS vnumber="9">et David dicit fiat mensa eorum in laqueum et in captionem et in scandalum et in retributionem illis</VERS>
      <VERS vnumber="10">obscurentur oculi eorum ne videant et dorsum illorum semper incurva</VERS>
      <VERS vnumber="11">dico ergo numquid sic offenderunt ut caderent absit sed illorum delicto salus gentibus ut illos aemulentur</VERS>
      <VERS vnumber="12">quod si delictum illorum divitiae sunt mundi et deminutio eorum divitiae gentium quanto magis plenitudo eorum</VERS>
      <VERS vnumber="13">vobis enim dico gentibus quamdiu quidem ego sum gentium apostolus ministerium meum honorificabo</VERS>
      <VERS vnumber="14">si quo modo ad aemulandum provocem carnem meam et salvos faciam aliquos ex illis</VERS>
      <VERS vnumber="15">si enim amissio eorum reconciliatio est mundi quae adsumptio nisi vita ex mortuis</VERS>
      <VERS vnumber="16">quod si delibatio sancta est et massa et si radix sancta et rami</VERS>
      <VERS vnumber="17">quod si aliqui ex ramis fracti sunt tu autem cum oleaster esses insertus es in illis et socius radicis et pinguidinis olivae factus es</VERS>
      <VERS vnumber="18">noli gloriari adversus ramos quod si gloriaris non tu radicem portas sed radix te</VERS>
      <VERS vnumber="19">dices ergo fracti sunt rami ut ego inserar</VERS>
      <VERS vnumber="20">bene propter incredulitatem fracti sunt tu autem fide stas noli altum sapere sed time</VERS>
      <VERS vnumber="21">si enim Deus naturalibus ramis non pepercit ne forte nec tibi parcat</VERS>
      <VERS vnumber="22">vide ergo bonitatem et severitatem Dei in eos quidem qui ceciderunt severitatem in te autem bonitatem Dei si permanseris in bonitate alioquin et tu excideris</VERS>
      <VERS vnumber="23">sed et illi si non permanserint in incredulitate inserentur potens est enim Deus iterum inserere illos</VERS>
      <VERS vnumber="24">nam si tu ex naturali excisus es oleastro et contra naturam insertus es in bonam olivam quanto magis hii secundum naturam inserentur suae olivae</VERS>
      <VERS vnumber="25">nolo enim vos ignorare fratres mysterium hoc ut non sitis vobis ipsis sapientes quia caecitas ex parte contigit in Israhel donec plenitudo gentium intraret</VERS>
      <VERS vnumber="26">et sic omnis Israhel salvus fieret sicut scriptum est veniet ex Sion qui eripiat avertet impietates ab Iacob</VERS>
      <VERS vnumber="27">et hoc illis a me testamentum cum abstulero peccata eorum</VERS>
      <VERS vnumber="28">secundum evangelium quidem inimici propter vos secundum electionem autem carissimi propter patres</VERS>
      <VERS vnumber="29">sine paenitentia enim sunt dona et vocatio Dei</VERS>
      <VERS vnumber="30">sicut enim aliquando et vos non credidistis Deo nunc autem misericordiam consecuti estis propter illorum incredulitatem</VERS>
      <VERS vnumber="31">ita et isti nunc non crediderunt in vestram misericordiam ut et ipsi misericordiam consequantur</VERS>
      <VERS vnumber="32">conclusit enim Deus omnia in incredulitatem ut omnium misereatur</VERS>
      <VERS vnumber="33">o altitudo divitiarum sapientiae et scientiae Dei quam inconprehensibilia sunt iudicia eius et investigabiles viae eius</VERS>
      <VERS vnumber="34">quis enim cognovit sensum Domini aut quis consiliarius eius fuit</VERS>
      <VERS vnumber="35">aut quis prior dedit illi et retribuetur ei</VERS>
      <VERS vnumber="36">quoniam ex ipso et per ipsum et in ipso omnia ipsi gloria in saecula amen</VERS>
    </CHAPTER>
    <CHAPTER cnumber="12">
      <VERS vnumber="1">obsecro itaque vos fratres per misericordiam Dei ut exhibeatis corpora vestra hostiam viventem sanctam Deo placentem rationabile obsequium vestrum</VERS>
      <VERS vnumber="2">et nolite conformari huic saeculo sed reformamini in novitate sensus vestri ut probetis quae sit voluntas Dei bona et placens et perfecta</VERS>
      <VERS vnumber="3">dico enim per gratiam quae data est mihi omnibus qui sunt inter vos non plus sapere quam oportet sapere sed sapere ad sobrietatem unicuique sicut Deus divisit mensuram fidei</VERS>
      <VERS vnumber="4">sicut enim in uno corpore multa membra habemus omnia autem membra non eundem actum habent</VERS>
      <VERS vnumber="5">ita multi unum corpus sumus in Christo singuli autem alter alterius membra</VERS>
      <VERS vnumber="6">habentes autem donationes secundum gratiam quae data est nobis differentes sive prophetiam secundum rationem fidei</VERS>
      <VERS vnumber="7">sive ministerium in ministrando sive qui docet in doctrina</VERS>
      <VERS vnumber="8">qui exhortatur in exhortando qui tribuit in simplicitate qui praeest in sollicitudine qui miseretur in hilaritate</VERS>
      <VERS vnumber="9">dilectio sine simulatione odientes malum adherentes bono</VERS>
      <VERS vnumber="10">caritatem fraternitatis invicem diligentes honore invicem praevenientes</VERS>
      <VERS vnumber="11">sollicitudine non pigri spiritu ferventes Domino servientes</VERS>
      <VERS vnumber="12">spe gaudentes in tribulatione patientes orationi instantes</VERS>
      <VERS vnumber="13">necessitatibus sanctorum communicantes hospitalitatem sectantes</VERS>
      <VERS vnumber="14">benedicite persequentibus benedicite et nolite maledicere</VERS>
      <VERS vnumber="15">gaudere cum gaudentibus flere cum flentibus</VERS>
      <VERS vnumber="16">id ipsum invicem sentientes non alta sapientes sed humilibus consentientes nolite esse prudentes apud vosmet ipsos</VERS>
      <VERS vnumber="17">nulli malum pro malo reddentes providentes bona non tantum coram Deo sed etiam coram omnibus hominibus</VERS>
      <VERS vnumber="18">si fieri potest quod ex vobis est cum omnibus hominibus pacem habentes</VERS>
      <VERS vnumber="19">non vosmet ipsos defendentes carissimi sed date locum irae scriptum est enim mihi vindictam ego retribuam dicit Dominus</VERS>
      <VERS vnumber="20">sed si esurierit inimicus tuus ciba illum si sitit potum da illi hoc enim faciens carbones ignis congeres super caput eius</VERS>
      <VERS vnumber="21">noli vinci a malo sed vince in bono malum</VERS>
    </CHAPTER>
    <CHAPTER cnumber="13">
      <VERS vnumber="1">omnis anima potestatibus sublimioribus subdita sit non est enim potestas nisi a Deo quae autem sunt a Deo ordinatae sunt</VERS>
      <VERS vnumber="2">itaque qui resistit potestati Dei ordinationi resistit qui autem resistunt ipsi sibi damnationem adquirunt</VERS>
      <VERS vnumber="3">nam principes non sunt timori boni operis sed mali vis autem non timere potestatem bonum fac et habebis laudem ex illa</VERS>
      <VERS vnumber="4">Dei enim minister est tibi in bonum si autem male feceris time non enim sine causa gladium portat Dei enim minister est vindex in iram ei qui malum agit</VERS>
      <VERS vnumber="5">ideo necessitate subditi estote non solum propter iram sed et propter conscientiam</VERS>
      <VERS vnumber="6">ideo enim et tributa praestatis ministri enim Dei sunt in hoc ipsum servientes</VERS>
      <VERS vnumber="7">reddite omnibus debita cui tributum tributum cui vectigal vectigal cui timorem timorem cui honorem honorem</VERS>
      <VERS vnumber="8">nemini quicquam debeatis nisi ut invicem diligatis qui enim diligit proximum legem implevit</VERS>
      <VERS vnumber="9">nam non adulterabis non occides non furaberis non concupisces et si quod est aliud mandatum in hoc verbo instauratur diliges proximum tuum tamquam te ipsum</VERS>
      <VERS vnumber="10">dilectio proximo malum non operatur plenitudo ergo legis est dilectio</VERS>
      <VERS vnumber="11">et hoc scientes tempus quia hora est iam nos de somno surgere nunc enim propior est nostra salus quam cum credidimus</VERS>
      <VERS vnumber="12">nox praecessit dies autem adpropiavit abiciamus ergo opera tenebrarum et induamur arma lucis</VERS>
      <VERS vnumber="13">sicut in die honeste ambulemus non in comesationibus et ebrietatibus non in cubilibus et inpudicitiis non in contentione et aemulatione</VERS>
      <VERS vnumber="14">sed induite Dominum Iesum Christum et carnis curam ne feceritis in desideriis</VERS>
    </CHAPTER>
    <CHAPTER cnumber="14">
      <VERS vnumber="1">infirmum autem in fide adsumite non in disceptationibus cogitationum</VERS>
      <VERS vnumber="2">alius enim credit manducare omnia qui autem infirmus est holus manducat</VERS>
      <VERS vnumber="3">is qui manducat non manducantem non spernat et qui non manducat manducantem non iudicet Deus enim illum adsumpsit</VERS>
      <VERS vnumber="4">tu quis es qui iudices alienum servum suo domino stat aut cadit stabit autem potens est enim Deus statuere illum</VERS>
      <VERS vnumber="5">nam alius iudicat diem plus inter diem alius iudicat omnem diem unusquisque in suo sensu abundet</VERS>
      <VERS vnumber="6">qui sapit diem Domino sapit et qui manducat Domino manducat gratias enim agit Deo et qui non manducat Domino non manducat et gratias agit Deo</VERS>
      <VERS vnumber="7">nemo enim nostrum sibi vivit et nemo sibi moritur</VERS>
      <VERS vnumber="8">sive enim vivimus Domino vivimus sive morimur Domino morimur sive ergo vivimus sive morimur Domini sumus</VERS>
      <VERS vnumber="9">in hoc enim Christus et mortuus est et revixit ut et mortuorum et vivorum dominetur</VERS>
      <VERS vnumber="10">tu autem quid iudicas fratrem tuum aut tu quare spernis fratrem tuum omnes enim stabimus ante tribunal Dei</VERS>
      <VERS vnumber="11">scriptum est enim vivo ego dicit Dominus quoniam mihi flectet omne genu et omnis lingua confitebitur Deo</VERS>
      <VERS vnumber="12">itaque unusquisque nostrum pro se rationem reddet Deo</VERS>
      <VERS vnumber="13">non ergo amplius invicem iudicemus sed hoc iudicate magis ne ponatis offendiculum fratri vel scandalum</VERS>
      <VERS vnumber="14">scio et confido in Domino Iesu quia nihil commune per ipsum nisi ei qui existimat quid commune esse illi commune est</VERS>
      <VERS vnumber="15">si enim propter cibum frater tuus contristatur iam non secundum caritatem ambulas noli cibo tuo illum perdere pro quo Christus mortuus est</VERS>
      <VERS vnumber="16">non ergo blasphemetur bonum nostrum</VERS>
      <VERS vnumber="17">non est regnum Dei esca et potus sed iustitia et pax et gaudium in Spiritu Sancto</VERS>
      <VERS vnumber="18">qui enim in hoc servit Christo placet Deo et probatus est hominibus</VERS>
      <VERS vnumber="19">itaque quae pacis sunt sectemur et quae aedificationis sunt in invicem</VERS>
      <VERS vnumber="20">noli propter escam destruere opus Dei omnia quidem munda sunt sed malum est homini qui per offendiculum manducat</VERS>
      <VERS vnumber="21">bonum est non manducare carnem et non bibere vinum neque in quo frater tuus offendit aut scandalizatur aut infirmatur</VERS>
      <VERS vnumber="22">tu fidem habes penes temet ipsum habe coram Deo beatus qui non iudicat semet ipsum in eo quo probat</VERS>
      <VERS vnumber="23">qui autem discernit si manducaverit damnatus est quia non ex fide omne autem quod non ex fide peccatum est</VERS>
    </CHAPTER>
    <CHAPTER cnumber="15">
      <VERS vnumber="1">debemus autem nos firmiores inbecillitates infirmorum sustinere et non nobis placere</VERS>
      <VERS vnumber="2">unusquisque vestrum proximo suo placeat in bonum ad aedificationem</VERS>
      <VERS vnumber="3">etenim Christus non sibi placuit sed sicut scriptum est inproperia inproperantium tibi ceciderunt super me</VERS>
      <VERS vnumber="4">quaecumque enim scripta sunt ad nostram doctrinam scripta sunt ut per patientiam et consolationem scripturarum spem habeamus</VERS>
      <VERS vnumber="5">Deus autem patientiae et solacii det vobis id ipsum sapere in alterutrum secundum Iesum Christum</VERS>
      <VERS vnumber="6">ut unianimes uno ore honorificetis Deum et Patrem Domini nostri Iesu Christi</VERS>
      <VERS vnumber="7">propter quod suscipite invicem sicut et Christus suscepit vos in honorem Dei</VERS>
      <VERS vnumber="8">dico enim Christum Iesum ministrum fuisse circumcisionis propter veritatem Dei ad confirmandas promissiones patrum</VERS>
      <VERS vnumber="9">gentes autem super misericordiam honorare Deum sicut scriptum est propter hoc confitebor tibi in gentibus et nomini tuo cantabo</VERS>
      <VERS vnumber="10">et iterum dicit laetamini gentes cum plebe eius</VERS>
      <VERS vnumber="11">et iterum laudate omnes gentes Dominum et magnificate eum omnes populi</VERS>
      <VERS vnumber="12">et rursus Esaias ait erit radix Iesse et qui exsurget regere gentes in eo gentes sperabunt</VERS>
      <VERS vnumber="13">Deus autem spei repleat vos omni gaudio et pace in credendo ut abundetis in spe in virtute Spiritus Sancti</VERS>
      <VERS vnumber="14">certus sum autem fratres mei et ego ipse de vobis quoniam et ipsi pleni estis dilectione repleti omni scientia ita ut possitis alterutrum monere</VERS>
      <VERS vnumber="15">audacius autem scripsi vobis fratres ex parte tamquam in memoriam vos reducens propter gratiam quae data est mihi a Deo</VERS>
      <VERS vnumber="16">ut sim minister Christi Iesu in gentibus sanctificans evangelium Dei ut fiat oblatio gentium accepta sanctificata in Spiritu Sancto</VERS>
      <VERS vnumber="17">habeo igitur gloriam in Christo Iesu ad Deum</VERS>
      <VERS vnumber="18">non enim audeo aliquid loqui eorum quae per me non effecit Christus in oboedientiam gentium verbo et factis</VERS>
      <VERS vnumber="19">in virtute signorum et prodigiorum in virtute Spiritus Sancti ita ut ab Hierusalem per circuitum usque in Illyricum repleverim evangelium Christi</VERS>
      <VERS vnumber="20">sic autem hoc praedicavi evangelium non ubi nominatus est Christus ne super alienum fundamentum aedificarem</VERS>
      <VERS vnumber="21">sed sicut scriptum est quibus non est adnuntiatum de eo videbunt et qui non audierunt intellegent</VERS>
      <VERS vnumber="22">propter quod et inpediebar plurimum venire ad vos</VERS>
      <VERS vnumber="23">nunc vero ulterius locum non habens in his regionibus cupiditatem autem habens veniendi ad vos ex multis iam annis</VERS>
      <VERS vnumber="24">cum in Hispaniam proficisci coepero spero quod praeteriens videam vos et a vobis deducar illuc si vobis primum ex parte fruitus fuero</VERS>
      <VERS vnumber="25">nunc igitur proficiscar in Hierusalem ministrare sanctis</VERS>
      <VERS vnumber="26">probaverunt enim Macedonia et Achaia conlationem aliquam facere in pauperes sanctorum qui sunt in Hierusalem</VERS>
      <VERS vnumber="27">placuit enim eis et debitores sunt eorum nam si spiritalium eorum participes facti sunt gentiles debent et in carnalibus ministrare eis</VERS>
      <VERS vnumber="28">hoc igitur cum consummavero et adsignavero eis fructum hunc proficiscar per vos in Hispaniam</VERS>
      <VERS vnumber="29">scio autem quoniam veniens ad vos in abundantia benedictionis Christi veniam</VERS>
      <VERS vnumber="30">obsecro igitur vos fratres per Dominum nostrum Iesum Christum et per caritatem Spiritus ut adiuvetis me in orationibus pro me ad Deum</VERS>
      <VERS vnumber="31">ut liberer ab infidelibus qui sunt in Iudaea et obsequii mei oblatio accepta fiat in Hierosolyma sanctis</VERS>
      <VERS vnumber="32">ut veniam ad vos in gaudio per voluntatem Dei et refrigerer vobiscum</VERS>
      <VERS vnumber="33">Deus autem pacis sit cum omnibus vobis amen</VERS>
    </CHAPTER>
    <CHAPTER cnumber="16">
      <VERS vnumber="1">commendo autem vobis Phoebem sororem nostram quae est in ministerio ecclesiae quae est Cenchris</VERS>
      <VERS vnumber="2">ut eam suscipiatis in Domino digne sanctis et adsistatis ei in quocumque negotio vestri indiguerit etenim ipsa quoque adstitit multis et mihi ipsi</VERS>
      <VERS vnumber="3">salutate Priscam et Aquilam adiutores meos in Christo Iesu</VERS>
      <VERS vnumber="4">qui pro anima mea suas cervices subposuerunt quibus non solus ego gratias ago sed et cunctae ecclesiae gentium</VERS>
      <VERS vnumber="5">et domesticam eorum ecclesiam salutate Ephaenetum dilectum mihi qui est primitivus Asiae in Christo</VERS>
      <VERS vnumber="6">salutate Mariam quae multum laboravit in vobis</VERS>
      <VERS vnumber="7">salutate Andronicum et Iuniam cognatos et concaptivos meos qui sunt nobiles in apostolis qui et ante me fuerunt in Christo</VERS>
      <VERS vnumber="8">salutate Ampliatum dilectissimum mihi in Domino</VERS>
      <VERS vnumber="9">salutate Urbanum adiutorem nostrum in Christo et Stachyn dilectum meum</VERS>
      <VERS vnumber="10">salutate Apellen probum in Christo</VERS>
      <VERS vnumber="11">salutate eos qui sunt ex Aristoboli salutate Herodionem cognatum meum salutate eos qui sunt ex Narcissi qui sunt in Domino</VERS>
      <VERS vnumber="12">salutate Tryfenam et Tryfosam quae laborant in Domino salutate Persidam carissimam quae multum laboravit in Domino</VERS>
      <VERS vnumber="13">salutate Rufum electum in Domino et matrem eius et meam</VERS>
      <VERS vnumber="14">salutate Asyncritum Flegonta Hermen Patrobam Hermam et qui cum eis sunt fratres</VERS>
      <VERS vnumber="15">salutate Filologum et Iuliam Nereum et sororem eius et Olympiadem et omnes qui cum eis sunt sanctos</VERS>
      <VERS vnumber="16">salutate invicem in osculo sancto salutant vos omnes ecclesiae Christi</VERS>
      <VERS vnumber="17">rogo autem vos fratres ut observetis eos qui dissensiones et offendicula praeter doctrinam quam vos didicistis faciunt et declinate ab illis</VERS>
      <VERS vnumber="18">huiusmodi enim Christo Domino nostro non serviunt sed suo ventri et per dulces sermones et benedictiones seducunt corda innocentium</VERS>
      <VERS vnumber="19">vestra enim oboedientia in omnem locum divulgata est gaudeo igitur in vobis sed volo vos sapientes esse in bono et simplices in malo</VERS>
      <VERS vnumber="20">Deus autem pacis conteret Satanan sub pedibus vestris velociter gratia Domini nostri Iesu Christi vobiscum</VERS>
      <VERS vnumber="21">salutat vos Timotheus adiutor meus et Lucius et Iason et Sosipater cognati mei</VERS>
      <VERS vnumber="22">saluto vos ego Tertius qui scripsi epistulam in Domino</VERS>
      <VERS vnumber="23">salutat vos Gaius hospes meus et universae ecclesiae salutat vos Erastus arcarius civitatis et Quartus frater</VERS>
      <VERS vnumber="24"></VERS>
      <VERS vnumber="25">ei autem qui potens est vos confirmare iuxta evangelium meum et praedicationem Iesu Christi secundum revelationem mysterii temporibus aeternis taciti</VERS>
      <VERS vnumber="26">quod nunc patefactum est per scripturas prophetarum secundum praeceptum aeterni Dei ad oboeditionem fidei in cunctis gentibus cognito</VERS>
      <VERS vnumber="27">solo sapienti Deo per Iesum Christum cui honor in saecula saeculorum amen</VERS>
    </CHAPTER>
  </BIBLEBOOK>
</XMLBIBLE>

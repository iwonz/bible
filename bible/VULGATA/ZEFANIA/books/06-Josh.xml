<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="6" bname="Iosue">
    <CHAPTER cnumber="1">
      <VERS vnumber="1">et factum est ut post mortem Mosi servi Domini loqueretur Dominus ad Iosue filium Nun ministrum Mosi et diceret ei</VERS>
      <VERS vnumber="2">Moses servus meus mortuus est surge et transi Iordanem istum tu et omnis populus tecum in terram quam ego dabo filiis Israhel</VERS>
      <VERS vnumber="3">omnem locum quem calcaverit vestigium pedis vestri vobis tradam sicut locutus sum Mosi</VERS>
      <VERS vnumber="4">a deserto et Libano usque ad fluvium magnum Eufraten omnis terra Hettheorum usque ad mare Magnum contra solis occasum erit terminus vester</VERS>
      <VERS vnumber="5">nullus vobis poterit resistere cunctis diebus vitae tuae sicut fui cum Mose ero et tecum non dimittam nec derelinquam te</VERS>
      <VERS vnumber="6">confortare et esto robustus tu enim sorte divides populo huic terram pro qua iuravi patribus suis ut traderem eam illis</VERS>
      <VERS vnumber="7">confortare igitur et esto robustus valde ut custodias et facias omnem legem quam praecepit tibi Moses servus meus ne declines ab ea ad dextram vel ad sinistram ut intellegas cuncta quae agis</VERS>
      <VERS vnumber="8">non recedat volumen legis huius de ore tuo sed meditaberis in eo diebus ac noctibus ut custodias et facias omnia quae scripta sunt in eo tunc diriges viam tuam et intelleges eam</VERS>
      <VERS vnumber="9">ecce praecipio tibi confortare et esto robustus noli metuere et noli timere quoniam tecum est Dominus Deus tuus in omnibus ad quaecumque perrexeris</VERS>
      <VERS vnumber="10">praecepitque Iosue principibus populi dicens transite per medium castrorum et imperate populo ac dicite</VERS>
      <VERS vnumber="11">praeparate vobis cibaria quoniam post diem tertium transibitis Iordanem et intrabitis ad possidendam terram quam Dominus Deus vester daturus est vobis</VERS>
      <VERS vnumber="12">Rubenitis quoque et Gadditis et dimidiae tribui Manasse ait</VERS>
      <VERS vnumber="13">mementote sermonis quem praecepit vobis Moses famulus Domini dicens Dominus Deus vester dedit vobis requiem et omnem terram</VERS>
      <VERS vnumber="14">uxores vestrae et filii ac iumenta manebunt in terra quam tradidit vobis Moses trans Iordanem vos autem transite armati ante fratres vestros omnes fortes manu et pugnate pro eis</VERS>
      <VERS vnumber="15">donec det requiem Dominus fratribus vestris sicut et vobis dedit et possideant ipsi quoque terram quam Dominus Deus vester daturus est eis et sic revertemini in terram possessionis vestrae et habitabitis in ea quam vobis dedit Moses famulus Domini trans Iordanem contra solis ortum</VERS>
      <VERS vnumber="16">responderuntque ad Iosue atque dixerunt omnia quae praecepisti nobis faciemus et quocumque miseris ibimus</VERS>
      <VERS vnumber="17">sicut oboedivimus in cunctis Mosi ita oboediemus et tibi tantum sit Dominus Deus tecum sicut fuit cum Mose</VERS>
      <VERS vnumber="18">qui contradixerit ori tuo et non oboedierit cunctis sermonibus quos praeceperis ei moriatur tu tantum confortare et viriliter age</VERS>
    </CHAPTER>
    <CHAPTER cnumber="2">
      <VERS vnumber="1">misit ergo Iosue filius Nun de Setthim duos viros exploratores abscondito et dixit eis ite et considerate terram urbemque Hiericho qui pergentes ingressi sunt domum mulieris meretricis nomine Raab et quieverunt apud eam</VERS>
      <VERS vnumber="2">nuntiatumque est regi Hiericho et dictum ecce viri ingressi sunt huc per noctem de filiis Israhel ut explorarent terram</VERS>
      <VERS vnumber="3">misitque rex Hiericho ad Raab dicens educ viros qui venerunt ad te et ingressi sunt domum tuam exploratores quippe sunt et omnem terram considerare venerunt</VERS>
      <VERS vnumber="4">tollensque mulier viros abscondit et ait fateor venerunt ad me sed nesciebam unde essent</VERS>
      <VERS vnumber="5">cumque porta clauderetur in tenebris et illi pariter exierunt nescio quo abierunt persequimini cito et conprehendetis eos</VERS>
      <VERS vnumber="6">ipsa autem fecit ascendere viros in solarium domus suae operuitque eos lini stipula quae ibi erat</VERS>
      <VERS vnumber="7">hii autem qui missi fuerant secuti sunt eos per viam quae ducit ad vadum Iordanis illisque egressis statim porta clausa est</VERS>
      <VERS vnumber="8">necdum obdormierant qui latebant et ecce mulier ascendit ad eos et ait</VERS>
      <VERS vnumber="9">novi quod tradiderit Dominus vobis terram etenim inruit in nos terror vester et elanguerunt omnes habitatores terrae</VERS>
      <VERS vnumber="10">audivimus quod siccaverit Dominus aquas maris Rubri ad vestrum introitum quando egressi estis ex Aegypto et quae feceritis duobus Amorreorum regibus qui erant trans Iordanem Seon et Og quos interfecistis</VERS>
      <VERS vnumber="11">et haec audientes pertimuimus et elanguit cor nostrum nec remansit in nobis spiritus ad introitum vestrum Dominus enim Deus vester ipse est Deus in caelo sursum et in terra deorsum</VERS>
      <VERS vnumber="12">nunc ergo iurate mihi per Dominum ut quomodo ego feci vobiscum misericordiam ita et vos faciatis cum domo patris mei detisque mihi signum verum</VERS>
      <VERS vnumber="13">et salvetis patrem meum et matrem fratres ac sorores meas et omnia quae eorum sunt et eruatis animas nostras de morte</VERS>
      <VERS vnumber="14">qui responderunt ei anima nostra sit pro vobis in mortem si tamen non prodideris nos cumque tradiderit nobis Dominus terram faciemus in te misericordiam et veritatem</VERS>
      <VERS vnumber="15">dimisit ergo eos per funem de fenestra domus enim eius herebat muro</VERS>
      <VERS vnumber="16">dixitque ad eos ad montana conscendite ne forte occurrant vobis revertentes ibique latete diebus tribus donec redeant et sic ibitis per viam vestram</VERS>
      <VERS vnumber="17">qui dixerunt ad eam innoxii erimus a iuramento hoc quo adiurasti nos</VERS>
      <VERS vnumber="18">si ingredientibus nobis terram signum fuerit funiculus iste coccineus et ligaveris eum in fenestra per quam nos dimisisti et patrem tuum ac matrem fratresque et omnem cognationem tuam congregaveris in domum tuam</VERS>
      <VERS vnumber="19">qui ostium domus tuae egressus fuerit sanguis ipsius erit in caput eius et nos erimus alieni cunctorum autem sanguis qui tecum fuerint in domo redundabit in caput nostrum si eos aliquis tetigerit</VERS>
      <VERS vnumber="20">quod si nos prodere volueris et sermonem istum proferre in medium erimus mundi ab hoc iuramento quo adiurasti nos</VERS>
      <VERS vnumber="21">et illa respondit sicut locuti estis ita fiat dimittensque eos ut pergerent adpendit funiculum coccineum in fenestra</VERS>
      <VERS vnumber="22">illi vero ambulantes pervenerunt ad montana et manserunt ibi tres dies donec reverterentur qui fuerant persecuti quaerentes enim per omnem viam non reppererunt eos</VERS>
      <VERS vnumber="23">quibus urbem ingressis reversi sunt et descenderunt exploratores de monte et Iordane transmisso venerunt ad Iosue filium Nun narraveruntque ei omnia quae acciderant sibi</VERS>
      <VERS vnumber="24">atque dixerunt tradidit Dominus in manus nostras omnem terram hanc et timore prostrati sunt cuncti habitatores eius</VERS>
    </CHAPTER>
    <CHAPTER cnumber="3">
      <VERS vnumber="1">igitur Iosue de nocte consurgens movit castra egredientesque de Setthim venerunt ad Iordanem ipse et omnes filii Israhel et morati sunt ibi per tres dies</VERS>
      <VERS vnumber="2">quibus evolutis transierunt praecones per castrorum medium</VERS>
      <VERS vnumber="3">et clamare coeperunt quando videritis arcam foederis Domini Dei vestri et sacerdotes stirpis leviticae portantes eam vos quoque consurgite et sequimini praecedentes</VERS>
      <VERS vnumber="4">sitque inter vos et arcam spatium cubitorum duum milium ut procul videre possitis et nosse per quam viam ingrediamini quia prius non ambulastis per eam et cavete ne adpropinquetis ad arcam</VERS>
      <VERS vnumber="5">dixitque Iosue ad populum sanctificamini cras enim faciet Dominus inter vos mirabilia</VERS>
      <VERS vnumber="6">et ait ad sacerdotes tollite arcam foederis et praecedite populum qui iussa conplentes tulerunt et ambulaverunt ante eos</VERS>
      <VERS vnumber="7">dixitque Dominus ad Iosue hodie incipiam exaltare te coram omni Israhel ut sciant quod sicut cum Mosi fui ita et tecum sim</VERS>
      <VERS vnumber="8">tu autem praecipe sacerdotibus qui portant arcam foederis et dic eis cum ingressi fueritis partem aquae Iordanis state in ea</VERS>
      <VERS vnumber="9">dixitque Iosue ad filios Israhel accedite huc et audite verba Domini Dei vestri</VERS>
      <VERS vnumber="10">et rursum in hoc inquit scietis quod Dominus Deus vivens in medio vestri est et disperdat in conspectu vestro Chananeum Hettheum Eveum et Ferezeum Gergeseum quoque et Amorreum et Iebuseum</VERS>
      <VERS vnumber="11">ecce arca foederis Domini omnis terrae antecedet vos per Iordanem</VERS>
      <VERS vnumber="12">parate duodecim viros de tribubus Israhel singulos per singulas tribus</VERS>
      <VERS vnumber="13">et cum posuerint vestigia pedum suorum sacerdotes qui portant arcam Domini Dei universae terrae in aquis Iordanis aquae quae inferiores sunt decurrent atque deficient quae autem desuper veniunt in una mole consistent</VERS>
      <VERS vnumber="14">igitur egressus est populus de tabernaculis suis ut transirent Iordanem et sacerdotes qui portabant arcam foederis pergebant ante eum</VERS>
      <VERS vnumber="15">ingressisque eis Iordanem et pedibus eorum tinctis in parte aquae cum Iordanis autem ripas alvei sui tempore messis impleret</VERS>
      <VERS vnumber="16">steterunt aquae descendentes in uno loco et instar montis intumescentes apparebant procul ab urbe quae vocatur Adom usque ad locum Sarthan quae autem inferiores erant in mare Solitudinis quod nunc vocatur Mortuum descenderunt usquequo omnino deficerent</VERS>
      <VERS vnumber="17">populus autem incedebat contra Iordanem et sacerdotes qui portabant arcam foederis Domini stabant super siccam humum in medio Iordanis accincti omnisque populus per arentem alveum transiebat</VERS>
    </CHAPTER>
    <CHAPTER cnumber="4">
      <VERS vnumber="1">quibus transgressis dixit Dominus ad Iosue</VERS>
      <VERS vnumber="2">elige duodecim viros singulos per singulas tribus</VERS>
      <VERS vnumber="3">et praecipe eis ut tollant de medio Iordanis alveo ubi steterunt sacerdotum pedes duodecim durissimos lapides quos ponetis in loco castrorum ubi fixeritis hac nocte tentoria</VERS>
      <VERS vnumber="4">vocavitque Iosue duodecim viros quos elegerat de filiis Israhel singulos de tribubus singulis</VERS>
      <VERS vnumber="5">et ait ad eos ite ante arcam Domini Dei vestri ad Iordanis medium et portate singuli singulos lapides in umeris vestris iuxta numerum filiorum Israhel</VERS>
      <VERS vnumber="6">ut sit signum inter vos et quando interrogaverint vos filii vestri cras dicentes quid sibi volunt isti lapides</VERS>
      <VERS vnumber="7">respondebitis eis defecerunt aquae Iordanis ante arcam foederis Domini cum transiret eum idcirco positi sunt lapides isti in monumentum filiorum Israhel usque in aeternum</VERS>
      <VERS vnumber="8">fecerunt ergo filii Israhel sicut eis praecepit Iosue portantes de medio Iordanis alveo duodecim lapides ut ei Dominus imperarat iuxta numerum filiorum Israhel usque ad locum in quo castrametati sunt ibique posuerunt eos</VERS>
      <VERS vnumber="9">alios quoque duodecim lapides posuit Iosue in medio Iordanis alveo ubi steterunt sacerdotes qui portabant arcam foederis et sunt ibi usque in praesentem diem</VERS>
      <VERS vnumber="10">sacerdotes autem qui portabant arcam stabant in Iordanis medio donec omnia conplerentur quae Iosue ut loqueretur ad populum praeceperat Dominus et dixerat ei Moses festinavitque populus et transiit</VERS>
      <VERS vnumber="11">cumque transissent omnes transivit et arca Domini sacerdotesque pergebant ante populum</VERS>
      <VERS vnumber="12">filii quoque Ruben et Gad et dimidiae tribus Manasse armati praecedebant filios Israhel sicut eis praeceperat Moses</VERS>
      <VERS vnumber="13">et quadraginta pugnatorum milia per turmas et cuneos incedebant per plana atque campestria urbis Hiericho</VERS>
      <VERS vnumber="14">in illo die magnificavit Dominus Iosue coram omni Israhel ut timerent eum sicut timuerant Mosen dum adviveret</VERS>
      <VERS vnumber="15">dixitque ad eum</VERS>
      <VERS vnumber="16">praecipe sacerdotibus qui portant arcam foederis ut ascendant de Iordane</VERS>
      <VERS vnumber="17">qui praecepit eis dicens ascendite de Iordane</VERS>
      <VERS vnumber="18">cumque ascendissent portantes arcam foederis Domini et siccam humum calcare coepissent reversae sunt aquae in alveum suum et fluebant sicut ante consueverant</VERS>
      <VERS vnumber="19">populus autem ascendit de Iordane decimo mensis primi die et castrametati sunt in Galgalis contra orientalem plagam urbis Hiericho</VERS>
      <VERS vnumber="20">duodecim quoque lapides quos de Iordanis alveo sumpserant posuit Iosue in Galgalis</VERS>
      <VERS vnumber="21">et dixit ad filios Israhel quando interrogaverint filii vestri cras patres suos et dixerint eis quid sibi volunt isti lapides</VERS>
      <VERS vnumber="22">docebitis eos atque dicetis per arentem alveum transivit Israhel Iordanem istum</VERS>
      <VERS vnumber="23">siccante Domino Deo vestro aquas eius in conspectu vestro donec transiretis</VERS>
      <VERS vnumber="24">sicut fecerat prius in mari Rubro quod siccavit donec transiremus</VERS>
      <VERS vnumber="25">ut discant omnes terrarum populi fortissimam Domini manum et ut vos timeatis Dominum Deum vestrum omni tempore</VERS>
    </CHAPTER>
    <CHAPTER cnumber="5">
      <VERS vnumber="1">postquam ergo audierunt omnes reges Amorreorum qui habitabant trans Iordanem ad occidentalem plagam et cuncti reges Chanaan qui propinqua possidebant Magno mari loca quod siccasset Dominus fluenta Iordanis coram filiis Israhel donec transirent dissolutum est cor eorum et non remansit in eis spiritus timentium introitum filiorum Israhel</VERS>
      <VERS vnumber="2">eo tempore ait Dominus ad Iosue fac tibi cultros lapideos et circumcide secundo filios Israhel</VERS>
      <VERS vnumber="3">fecit quod iusserat Dominus et circumcidit filios Israhel in colle Praeputiorum</VERS>
      <VERS vnumber="4">haec autem causa est secundae circumcisionis omnis populus qui egressus est ex Aegypto generis masculini universi bellatores viri mortui sunt in deserto per longissimos viae circuitus</VERS>
      <VERS vnumber="5">qui omnes circumcisi erant populus autem qui natus est in deserto</VERS>
      <VERS vnumber="6">per quadraginta annos itineris latissimae solitudinis incircumcisus fuit donec consumerentur qui non audierant vocem Domini et quibus ante iuraverat ut ostenderet eis terram lacte et melle manantem</VERS>
      <VERS vnumber="7">horum filii in locum successerunt patrum et circumcisi sunt ab Iosue quia sicut nati fuerant in praeputio erant nec eos in via aliquis circumciderat</VERS>
      <VERS vnumber="8">postquam autem omnes circumcisi sunt manserunt in eodem castrorum loco donec sanarentur</VERS>
      <VERS vnumber="9">dixitque Dominus ad Iosue hodie abstuli obprobrium Aegypti a vobis vocatumque est nomen loci illius Galgala usque in praesentem diem</VERS>
      <VERS vnumber="10">manseruntque filii Israhel in Galgalis et fecerunt phase quartadecima die mensis ad vesperum in campestribus Hiericho</VERS>
      <VERS vnumber="11">et comederunt de frugibus terrae die altero azymos panes et pulentam eiusdem anni</VERS>
      <VERS vnumber="12">defecitque manna postquam comederunt de frugibus terrae nec usi sunt ultra illo cibo filii Israhel sed comederunt de frugibus praesentis anni terrae Chanaan</VERS>
      <VERS vnumber="13">cum autem esset Iosue in agro urbis Hiericho levavit oculos et vidit virum stantem contra se et evaginatum tenentem gladium perrexitque ad eum et ait noster es an adversariorum</VERS>
      <VERS vnumber="14">qui respondit nequaquam sed sum princeps exercitus Domini et nunc venio</VERS>
      <VERS vnumber="15">cecidit Iosue pronus in terram et adorans ait quid dominus meus loquitur ad servum suum</VERS>
      <VERS vnumber="16">solve inquit calciamentum de pedibus tuis locus enim in quo stas sanctus est fecitque Iosue ut sibi fuerat imperatum</VERS>
    </CHAPTER>
    <CHAPTER cnumber="6">
      <VERS vnumber="1">Hiericho autem clausa erat atque munita timore filiorum Israhel et nullus egredi audebat aut ingredi</VERS>
      <VERS vnumber="2">dixitque Dominus ad Iosue ecce dedi in manus tuas Hiericho et regem eius omnesque fortes viros</VERS>
      <VERS vnumber="3">circuite urbem cuncti bellatores semel per diem sic facietis sex diebus</VERS>
      <VERS vnumber="4">septimo autem die sacerdotes tollant septem bucinas quarum usus est in iobeleo et praecedant arcam foederis septiesque circuibitis civitatem et sacerdotes clangent bucinis</VERS>
      <VERS vnumber="5">cumque insonuerit vox tubae longior atque concisior et in auribus vestris increpuerit conclamabit omnis populus vociferatione maxima et muri funditus corruent civitatis ingredienturque singuli per locum contra quem steterint</VERS>
      <VERS vnumber="6">vocavit ergo Iosue filius Nun sacerdotes et dixit ad eos tollite arcam foederis et septem alii sacerdotes tollant septem iobeleorum bucinas et incedant ante arcam Domini</VERS>
      <VERS vnumber="7">ad populum quoque ait vadite et circuite civitatem armati praecedentes arcam Domini</VERS>
      <VERS vnumber="8">cumque Iosue verba finisset et septem sacerdotes septem bucinis clangerent ante arcam foederis Domini</VERS>
      <VERS vnumber="9">omnisque praecederet armatus exercitus reliquum vulgus arcam sequebatur ac bucinis omnia concrepabant</VERS>
      <VERS vnumber="10">praeceperat autem Iosue populo dicens non clamabitis nec audietur vox vestra neque ullus sermo ex ore vestro egredietur donec veniat dies in quo dicam vobis clamate et vociferamini</VERS>
      <VERS vnumber="11">circuivit ergo arca Domini civitatem semel per diem et reversa in castra mansit ibi</VERS>
      <VERS vnumber="12">igitur Iosue de nocte consurgente tulerunt sacerdotes arcam Domini</VERS>
      <VERS vnumber="13">et septem ex eis septem bucinas quarum in iobeleis usus est praecedebantque arcam Domini ambulantes atque clangentes et armatus populus ibat ante eos vulgus autem reliquum sequebatur arcam et bucinis personabat</VERS>
      <VERS vnumber="14">circumieruntque civitatem secundo die semel et reversi sunt in castra sic fecerunt sex diebus</VERS>
      <VERS vnumber="15">die autem septimo diluculo consurgentes circumierunt urbem sicut dispositum erat septies</VERS>
      <VERS vnumber="16">cumque septimo circuitu clangerent bucinis sacerdotes dixit Iosue ad omnem Israhel vociferamini tradidit enim vobis Dominus civitatem</VERS>
      <VERS vnumber="17">sitque civitas haec anathema et omnia quae in ea sunt Domino sola Raab meretrix vivat cum universis qui cum ea in domo sunt abscondit enim nuntios quos direximus</VERS>
      <VERS vnumber="18">vos autem cavete ne de his quae praecepta sunt quippiam contingatis et sitis praevaricationis rei et omnia castra Israhel sub peccato sint atque turbentur</VERS>
      <VERS vnumber="19">quicquid autem auri et argenti fuerit et vasorum aeneorum ac ferri Domino consecretur repositum in thesauris eius</VERS>
      <VERS vnumber="20">igitur omni vociferante populo et clangentibus tubis postquam in aures multitudinis vox sonitusque increpuit muri ilico corruerunt et ascendit unusquisque per locum qui contra se erat ceperuntque civitatem</VERS>
      <VERS vnumber="21">et interfecerunt omnia quae erant in ea a viro usque ad mulierem ab infante usque ad senem boves quoque et oves et asinos in ore gladii percusserunt</VERS>
      <VERS vnumber="22">duobus autem viris qui exploratores missi fuerant dixit Iosue ingredimini domum mulieris meretricis et producite eam omniaque quae illius sunt sicut illi iuramento firmastis</VERS>
      <VERS vnumber="23">ingressique iuvenes eduxerunt Raab et parentes eius fratres quoque et cunctam supellectilem ac cognationem illius et extra castra Israhel manere fecerunt</VERS>
      <VERS vnumber="24">urbem autem et omnia quae in ea sunt succenderunt absque argento et auro et vasis aeneis ac ferro quae in aerarium Domini consecrarunt</VERS>
      <VERS vnumber="25">Raab vero meretricem et domum patris eius atque omnia quae habebat fecit Iosue vivere et habitaverunt in medio Israhel usque in praesentem diem eo quod absconderit nuntios quos miserat ut explorarent Hiericho in tempore illo inprecatus est Iosue dicens</VERS>
      <VERS vnumber="26">maledictus vir coram Domino qui suscitaverit et aedificaverit civitatem Hiericho in primogenito suo fundamenta illius iaciat et in novissimo liberorum ponat portas eius</VERS>
      <VERS vnumber="27">fuit ergo Dominus cum Iosue et nomen eius in omni terra vulgatum est</VERS>
    </CHAPTER>
    <CHAPTER cnumber="7">
      <VERS vnumber="1">filii autem Israhel praevaricati sunt mandatum et usurpaverunt de anathemate nam Achan filius Charmi filii Zabdi filii Zare de tribu Iuda tulit aliquid de anathemate iratusque est Dominus contra filios Israhel</VERS>
      <VERS vnumber="2">cumque mitteret Iosue de Hiericho viros contra Ahi quae est iuxta Bethaven ad orientalem plagam oppidi Bethel dixit eis ascendite et explorate terram qui praecepta conplentes exploraverunt Ahi</VERS>
      <VERS vnumber="3">et reversi dixerunt ei non ascendat omnis populus sed duo vel tria milia virorum pergant et deleant civitatem quare omnis populus frustra vexatur contra hostes paucissimos</VERS>
      <VERS vnumber="4">ascenderunt ergo tria milia pugnatores qui statim terga vertentes</VERS>
      <VERS vnumber="5">percussi sunt a viris urbis Ahi et corruerunt ex eis triginta et sex homines persecutique sunt eos adversarii de porta usque Sabarim et ceciderunt per prona fugientes pertimuitque cor populi et instar aquae liquefactum est</VERS>
      <VERS vnumber="6">Iosue vero scidit vestimenta sua et cecidit pronus in terram coram arca Domini usque ad vesperum tam ipse quam omnes senes Israhel miseruntque pulverem super capita sua</VERS>
      <VERS vnumber="7">et dixit Iosue heu Domine Deus quid voluisti transducere populum istum Iordanem fluvium ut traderes nos in manus Amorrei et perderes utinam ut coepimus mansissemus trans Iordanem</VERS>
      <VERS vnumber="8">mi Domine Deus quid dicam videns Israhelem hostibus suis terga vertentem</VERS>
      <VERS vnumber="9">audient Chananei et omnes habitatores terrae ac pariter conglobati circumdabunt nos atque delebunt nomen nostrum de terra et quid facies magno nomini tuo</VERS>
      <VERS vnumber="10">dixitque Dominus ad Iosue surge cur iaces pronus in terra</VERS>
      <VERS vnumber="11">peccavit Israhel et praevaricatus est pactum meum tuleruntque de anathemate et furati sunt atque mentiti et absconderunt inter vasa sua</VERS>
      <VERS vnumber="12">nec poterit Israhel stare ante hostes suos eosque fugiet quia pollutus est anathemate non ero ultra vobiscum donec conteratis eum qui huius sceleris reus est</VERS>
      <VERS vnumber="13">surge sanctifica populum et dic eis sanctificamini in crastinum haec enim dicit Dominus Deus Israhel anathema in medio tui est Israhel non poteris stare coram hostibus tuis donec deleatur ex te qui hoc contaminatus est scelere</VERS>
      <VERS vnumber="14">accedetisque mane singuli per tribus vestras et quamcumque tribum sors invenerit accedet per cognationes suas et cognatio per domos domusque per viros</VERS>
      <VERS vnumber="15">et quicumque ille in hoc facinore fuerit deprehensus conburetur igni cum omni substantia sua quoniam praevaricatus est pactum Domini et fecit nefas in Israhel</VERS>
      <VERS vnumber="16">surgens itaque Iosue mane adplicavit Israhel per tribus suas et inventa est tribus Iuda</VERS>
      <VERS vnumber="17">quae cum iuxta familias suas esset oblata inventa est familia Zarai illam quoque per viros offerens repperit Zabdi</VERS>
      <VERS vnumber="18">cuius domum in singulos dividens viros invenit Achan filium Charmi filii Zabdi filii Zare de tribu Iuda</VERS>
      <VERS vnumber="19">et ait ad Achan fili mi da gloriam Domino Deo Israhel et confitere atque indica mihi quid feceris ne abscondas</VERS>
      <VERS vnumber="20">responditque Achan Iosue et dixit ei vere ego peccavi Domino Deo Israhel et sic et sic feci</VERS>
      <VERS vnumber="21">vidi enim inter spolia pallium coccineum valde bonum et ducentos siclos argenti regulamque auream quinquaginta siclorum et concupiscens abstuli et abscondi in terra contra medium tabernaculi mei argentumque fossa humo operui</VERS>
      <VERS vnumber="22">misit ergo Iosue ministros qui currentes ad tabernaculum illius reppererunt cuncta abscondita in eodem loco et argentum simul</VERS>
      <VERS vnumber="23">auferentesque de tentorio tulerunt ea ad Iosue et ad omnes filios Israhel proieceruntque ante Dominum</VERS>
      <VERS vnumber="24">tollens itaque Iosue Achan filium Zare argentumque et pallium et auream regulam filiosque eius et filias boves et asinos et oves ipsumque tabernaculum et cunctam supellectilem et omnis Israhel cum eo duxerunt eos ad vallem Achor</VERS>
      <VERS vnumber="25">ubi dixit Iosue quia turbasti nos exturbet te Dominus in die hac lapidavitque eum omnis Israhel et cuncta quae illius erant igne consumpta sunt</VERS>
      <VERS vnumber="26">congregaverunt quoque super eum acervum magnum lapidum qui permanet usque in praesentem diem et aversus est furor Domini ab eis vocatumque est nomen loci illius vallis Achor usque hodie</VERS>
    </CHAPTER>
    <CHAPTER cnumber="8">
      <VERS vnumber="1">dixit autem Dominus ad Iosue ne timeas neque formides tolle tecum omnem multitudinem pugnatorum et consurgens ascende in oppidum Ahi ecce tradidi in manu tua regem eius et populum urbemque et terram</VERS>
      <VERS vnumber="2">faciesque urbi Ahi et regi eius sicut fecisti Hiericho et regi illius praedam vero et omnia animantia diripietis vobis pone insidias urbi post eam</VERS>
      <VERS vnumber="3">surrexitque Iosue et omnis exercitus bellatorum cum eo ut ascenderent in Ahi et electa triginta milia virorum fortium misit nocte</VERS>
      <VERS vnumber="4">praecepitque eis dicens ponite insidias post civitatem nec longius recedatis et eritis omnes parati</VERS>
      <VERS vnumber="5">ego autem et reliqua multitudo quae mecum est accedemus ex adverso contra urbem cumque exierint contra nos sicut ante fecimus fugiemus et terga vertemus</VERS>
      <VERS vnumber="6">donec persequentes ab urbe longius protrahantur putabunt enim fugere nos sicut prius</VERS>
      <VERS vnumber="7">nobis ergo fugientibus et illis sequentibus consurgetis de insidiis et vastabitis civitatem tradetque eam Dominus Deus vester in manus vestras</VERS>
      <VERS vnumber="8">cumque ceperitis succendite eam sic omnia facietis ut iussi</VERS>
      <VERS vnumber="9">dimisitque eos et perrexerunt ad insidiarum locum sederuntque inter Bethel et Ahi ad occidentalem plagam urbis Ahi Iosue autem nocte illa in medio mansit populi</VERS>
      <VERS vnumber="10">surgensque diluculo recensuit socios et ascendit cum senioribus in fronte exercitus vallatus auxilio pugnatorum</VERS>
      <VERS vnumber="11">cumque venissent et ascendissent ex adverso civitatis steterunt ad septentrionalem urbis plagam inter quam et eos vallis media erat</VERS>
      <VERS vnumber="12">quinque milia autem viros elegerat et posuerat in insidiis inter Bethaven et Ahi ex occidentali parte eiusdem civitatis</VERS>
      <VERS vnumber="13">omnis vero reliquus exercitus ad aquilonem aciem dirigebat ita ut novissimi multitudinis occidentalem plagam urbis adtingerent abiit ergo Iosue nocte illa et stetit in vallis medio</VERS>
      <VERS vnumber="14">quod cum vidisset rex Ahi festinavit mane et egressus est cum omni exercitu civitatis direxitque aciem contra desertum ignorans quod post tergum laterent insidiae</VERS>
      <VERS vnumber="15">Iosue vero et omnis Israhel cesserunt loco simulantes metum et fugientes per viam solitudinis</VERS>
      <VERS vnumber="16">at illi vociferantes pariter et se mutuo cohortantes persecuti sunt eos cumque recessissent a civitate</VERS>
      <VERS vnumber="17">et ne unus quidem in urbe Ahi et Bethel remansisset qui non persequeretur Israhel sicut eruperant aperta oppida relinquentes</VERS>
      <VERS vnumber="18">dixit Dominus ad Iosue leva clypeum qui in manu tua est contra urbem Ahi quoniam tibi tradam eam</VERS>
      <VERS vnumber="19">cumque elevasset clypeum ex adverso civitatis insidiae quae latebant surrexerunt confestim et pergentes ad civitatem ceperunt et succenderunt eam</VERS>
      <VERS vnumber="20">viri autem civitatis qui persequebantur Iosue respicientes et videntes fumum urbis ad caelum usque conscendere non potuerunt ultra huc illucque diffugere praesertim cum hii qui simulaverant fugam et tendebant ad solitudinem contra persequentes fortissime restitissent</VERS>
      <VERS vnumber="21">vidensque Iosue et omnis Israhel quod capta esset civitas et fumus urbis ascenderet reversus percussit viros Ahi</VERS>
      <VERS vnumber="22">siquidem et illi qui ceperant et succenderant civitatem egressi ex urbe contra suos medios hostium ferire coeperunt cum ergo ex utraque parte adversarii caederentur ita ut nullus de tanta multitudine salvaretur</VERS>
      <VERS vnumber="23">regem quoque urbis Ahi adprehendere viventem et obtulerunt Iosue</VERS>
      <VERS vnumber="24">igitur omnibus interfectis qui Israhelem ad deserta tendentem fuerant persecuti et in eodem loco gladio corruentibus reversi filii Israhel percusserunt civitatem</VERS>
      <VERS vnumber="25">erant autem qui in eo die conciderant a viro usque ad mulierem duodecim milia hominum omnes urbis Ahi</VERS>
      <VERS vnumber="26">Iosue vero non contraxit manum quam in sublime porrexerat tenens clypeum donec interficerentur omnes habitatores Ahi</VERS>
      <VERS vnumber="27">iumenta autem et praedam civitatis diviserunt sibi filii Israhel sicut praeceperat Dominus Iosue</VERS>
      <VERS vnumber="28">qui succendit urbem et fecit eam tumulum sempiternum</VERS>
      <VERS vnumber="29">regem quoque eius suspendit in patibulo usque ad vesperum et solis occasum praecepitque et deposuerunt cadaver eius de cruce proieceruntque in ipso introitu civitatis congesto super eum magno acervo lapidum qui permanet usque in praesentem diem</VERS>
      <VERS vnumber="30">tunc aedificavit Iosue altare Domino Deo Israhel in monte Hebal</VERS>
      <VERS vnumber="31">sicut praeceperat Moses famulus Domini filiis Israhel et scriptum est in volumine legis Mosi altare de lapidibus inpolitis quos ferrum non tetigit et obtulit super eo holocausta Domino immolavitque pacificas victimas</VERS>
      <VERS vnumber="32">et scripsit super lapides deuteronomium legis Mosi quod ille digesserat coram filiis Israhel</VERS>
      <VERS vnumber="33">omnis autem populus et maiores natu ducesque ac iudices stabant ex utraque parte arcae in conspectu sacerdotum qui portabant arcam foederis Domini ut advena ita et indigena media eorum pars iuxta montem Garizim et media iuxta montem Hebal sicut praeceperat Moses famulus Domini et primum quidem benedixit populo Israhel</VERS>
      <VERS vnumber="34">post haec legit omnia verba benedictionis et maledictionis et cuncta quae scripta erant in legis volumine</VERS>
      <VERS vnumber="35">nihil ex his quae Moses iusserat reliquit intactum sed universa replicavit coram omni multitudine Israhel mulieribus ac parvulis et advenis qui inter eos morabantur</VERS>
    </CHAPTER>
    <CHAPTER cnumber="9">
      <VERS vnumber="1">quibus auditis cuncti reges trans Iordanem qui versabantur in montanis et in campestribus in maritimis ac litore maris Magni hii quoque qui habitabant iuxta Libanum Hettheus et Amorreus et Chananeus Ferezeus et Eveus et Iebuseus</VERS>
      <VERS vnumber="2">congregati sunt pariter ut pugnarent contra Iosue et Israhel uno animo eademque sententia</VERS>
      <VERS vnumber="3">at hii qui habitabant in Gabaon audientes cuncta quae fecerat Iosue Hiericho et Ahi</VERS>
      <VERS vnumber="4">et callide cogitantes tulerunt sibi cibaria saccos veteres asinis inponentes et utres vinarios scissos atque consutos</VERS>
      <VERS vnumber="5">calciamentaque perantiqua quae ad indicium vetustatis pittaciis consuta erant induti veteribus vestimentis panes quoque quos portabant ob viaticum duri erant et in frusta comminuti</VERS>
      <VERS vnumber="6">perrexeruntque ad Iosue qui tunc morabatur in castris Galgalae et dixerunt ei atque omni simul Israheli de terra longinqua venimus pacem vobiscum facere cupientes responderuntque viri Israhel ad eos atque dixerunt</VERS>
      <VERS vnumber="7">ne forsitan in terra quae nobis sorte debetur habitetis et non possimus foedus inire vobiscum</VERS>
      <VERS vnumber="8">at illi ad Iosue servi inquiunt tui sumus quibus Iosue quinam ait estis et unde venistis</VERS>
      <VERS vnumber="9">responderunt de terra longinqua valde venerunt servi tui in nomine Domini Dei tui audivimus enim famam potentiae eius cuncta quae fecit in Aegypto</VERS>
      <VERS vnumber="10">et duobus Amorreorum regibus trans Iordanem Seon regi Esebon et Og regi Basan qui erat in Astharoth</VERS>
      <VERS vnumber="11">dixeruntque nobis seniores et omnes habitatores terrae nostrae tollite in manibus cibaria ob longissimam viam et occurrite eis ac dicite servi vestri sumus foedus inite nobiscum</VERS>
      <VERS vnumber="12">en panes quando egressi sumus de domibus nostris ut veniremus ad vos calidos sumpsimus nunc sicci facti sunt et vetustate nimia comminuti</VERS>
      <VERS vnumber="13">utres vini novos implevimus nunc rupti sunt et soluti vestes et calciamenta quibus induimur et quae habemus in pedibus ob longitudinem largioris viae trita sunt et paene consumpta</VERS>
      <VERS vnumber="14">susceperunt igitur de cibariis eorum et os Domini non interrogaverunt</VERS>
      <VERS vnumber="15">fecitque Iosue cum eis pacem et inito foedere pollicitus est quod non occiderentur principes quoque multitudinis iuraverunt eis</VERS>
      <VERS vnumber="16">post dies autem tres initi foederis audierunt quod in vicino habitarent et inter eos futuri essent</VERS>
      <VERS vnumber="17">moveruntque castra filii Israhel et venerunt in civitates eorum die tertio quarum haec vocabula sunt Gabaon et Caphira et Beroth et Cariathiarim</VERS>
      <VERS vnumber="18">et non percusserunt eos eo quod iurassent eis principes multitudinis in nomine Domini Dei Israhel murmuravit itaque omne vulgus contra principes</VERS>
      <VERS vnumber="19">qui responderunt eis iuravimus illis in nomine Domini Dei Israhel et idcirco non possumus eos contingere</VERS>
      <VERS vnumber="20">sed hoc faciemus eis reserventur quidem ut vivant ne contra nos ira Domini concitetur si peieraverimus</VERS>
      <VERS vnumber="21">sed sic vivant ut in usus universae multitudinis ligna caedant aquasque conportent quibus haec loquentibus</VERS>
      <VERS vnumber="22">vocavit Gabaonitas Iosue et dixit eis cur nos decipere fraude voluistis ut diceretis procul valde habitamus a vobis cum in medio nostri sitis</VERS>
      <VERS vnumber="23">itaque sub maledictione eritis et non deficiet de stirpe vestra ligna caedens aquasque conportans in domum Dei mei</VERS>
      <VERS vnumber="24">qui responderunt nuntiatum est nobis servis tuis quae promisisset Dominus Deus tuus Mosi servo suo ut traderet vobis omnem terram et disperderet cunctos habitatores eius timuimus igitur valde et providimus animabus nostris vestro terrore conpulsi et hoc consilium inivimus</VERS>
      <VERS vnumber="25">nunc autem in manu tua sumus quod tibi bonum et rectum videtur fac nobis</VERS>
      <VERS vnumber="26">fecit ergo Iosue ut dixerat et liberavit eos de manibus filiorum Israhel ut non occiderentur</VERS>
      <VERS vnumber="27">decrevitque in illo die esse eos in ministerium cuncti populi et altaris Domini caedentes ligna et aquas conportantes usque in praesens tempus in loco quem Dominus elegisset</VERS>
    </CHAPTER>
    <CHAPTER cnumber="10">
      <VERS vnumber="1">quae cum audisset Adonisedec rex Hierusalem quod scilicet cepisset Iosue Ahi et subvertisset eam sicut enim fecerat Hiericho et regi eius sic fecit Ahi et regi illius et quod transfugissent Gabaonitae ad Israhel et essent foederati eorum</VERS>
      <VERS vnumber="2">timuit valde urbs enim magna erat Gabaon et una regalium civitatum et maior oppido Ahi omnesque bellatores eius fortissimi</VERS>
      <VERS vnumber="3">misit ergo Adonisedec rex Hierusalem ad Oham regem Hebron et ad Pharam regem Hieremoth ad Iaphie quoque regem Lachis et ad Dabir regem Eglon dicens</VERS>
      <VERS vnumber="4">ascendite ad me et ferte praesidium ut expugnemus Gabaon quare transfugerit ad Iosue et filios Israhel</VERS>
      <VERS vnumber="5">congregati igitur ascenderunt quinque reges Amorreorum rex Hierusalem rex Hebron rex Hieremoth rex Lachis rex Eglon simul cum exercitibus suis et castrametati sunt circa Gabaon obpugnantes eam</VERS>
      <VERS vnumber="6">habitatores autem Gabaon urbis obsessae miserunt ad Iosue qui tunc morabatur in castris apud Galgalam et dixerunt ei ne retrahas manus tuas ab auxilio servorum tuorum ascende cito et libera nos ferque praesidium convenerunt enim adversum nos omnes reges Amorreorum qui habitant in montanis</VERS>
      <VERS vnumber="7">ascenditque Iosue de Galgalis et omnis exercitus bellatorum cum eo viri fortissimi</VERS>
      <VERS vnumber="8">dixitque Dominus ad Iosue ne timeas eos in manus enim tuas tradidi illos nullus tibi ex eis resistere poterit</VERS>
      <VERS vnumber="9">inruit itaque Iosue super eos repente tota ascendens nocte de Galgalis</VERS>
      <VERS vnumber="10">et conturbavit eos Dominus a facie Israhel contrivitque plaga magna in Gabaon ac persecutus est per viam ascensus Bethoron et percussit usque Azeca et Maceda</VERS>
      <VERS vnumber="11">cumque fugerent filios Israhel et essent in descensu Bethoron Dominus misit super eos lapides magnos de caelo usque Azeca et mortui sunt multo plures lapidibus grandinis quam quos gladio percusserant filii Israhel</VERS>
      <VERS vnumber="12">tunc locutus est Iosue Domino in die qua tradidit Amorreum in conspectu filiorum Israhel dixitque coram eis sol contra Gabaon ne movearis et luna contra vallem Ahialon</VERS>
      <VERS vnumber="13">steteruntque sol et luna donec ulcisceretur se gens de inimicis suis nonne scriptum est hoc in libro Iustorum stetit itaque sol in medio caeli et non festinavit occumbere spatio unius diei</VERS>
      <VERS vnumber="14">non fuit ante et postea tam longa dies oboediente Domino voci hominis et pugnante pro Israhel</VERS>
      <VERS vnumber="15">reversusque est Iosue cum omni Israhel in castra Galgalae</VERS>
      <VERS vnumber="16">fugerant enim quinque reges et se absconderant in spelunca urbis Maceda</VERS>
      <VERS vnumber="17">nuntiatumque est Iosue quod inventi essent quinque reges latentes in spelunca Maceda</VERS>
      <VERS vnumber="18">qui praecepit sociis et ait volvite saxa ingentia ad os speluncae et ponite viros industrios qui clausos custodiant</VERS>
      <VERS vnumber="19">vos autem nolite stare sed persequimini hostes et extremos quosque fugientium caedite ne dimittatis eos urbium suarum intrare praesidia quos tradidit Dominus Deus in manus vestras</VERS>
      <VERS vnumber="20">caesis igitur adversariis plaga magna et usque ad internicionem paene consumptis hii qui Israhel effugere potuerunt ingressi sunt civitates munitas</VERS>
      <VERS vnumber="21">reversusque est omnis exercitus ad Iosue in Maceda ubi tunc erant castra sani et integro numero nullusque contra filios Israhel muttire ausus est</VERS>
      <VERS vnumber="22">praecepitque Iosue dicens aperite os speluncae et producite ad me quinque reges qui in ea latitant</VERS>
      <VERS vnumber="23">fecerunt ministri ut sibi fuerat imperatum et eduxerunt ad eum quinque reges de spelunca regem Hierusalem regem Hebron regem Hieremoth regem Lachis regem Eglon</VERS>
      <VERS vnumber="24">cumque educti essent ad eum vocavit omnes viros Israhel et ait ad principes exercitus qui secum erant ite et ponite pedes super colla regum istorum qui cum perrexissent et subiectorum pedibus colla calcarent</VERS>
      <VERS vnumber="25">rursum ait ad eos nolite timere nec paveatis confortamini et estote robusti sic enim faciet Dominus cunctis hostibus vestris adversum quos dimicatis</VERS>
      <VERS vnumber="26">percussitque Iosue et interfecit eos atque suspendit super quinque stipites fueruntque suspensi usque ad vesperum</VERS>
      <VERS vnumber="27">cumque occumberet sol praecepit sociis ut deponerent eos de patibulis qui depositos proiecerunt in speluncam in qua latuerant et posuerunt super os eius saxa ingentia quae permanent usque in praesens</VERS>
      <VERS vnumber="28">eodem die Macedam quoque cepit Iosue et percussit in ore gladii regemque illius interfecit et omnes habitatores eius non dimisit in ea saltim parvas reliquias fecitque regi Maceda sicut fecerat regi Hiericho</VERS>
      <VERS vnumber="29">transivit cum omni Israhel de Maceda in Lebna et pugnabat contra eam</VERS>
      <VERS vnumber="30">quam tradidit Dominus cum rege suo in manu Israhel percusseruntque urbem in ore gladii et omnes habitatores eius non dimiserunt in ea ullas reliquias feceruntque regi Lebna sicut fecerant regi Hiericho</VERS>
      <VERS vnumber="31">de Lebna transivit in Lachis et exercitu per gyrum disposito obpugnabat eam</VERS>
      <VERS vnumber="32">tradiditque Dominus Lachis in manu Israhel et cepit eam die altero atque percussit in ore gladii omnemque animam quae fuerat in ea sicut fecerat Lebna</VERS>
      <VERS vnumber="33">eo tempore ascendit Hiram rex Gazer ut auxiliaretur Lachis quem percussit Iosue cum omni populo eius usque ad internicionem</VERS>
      <VERS vnumber="34">transivitque de Lachis in Eglon et circumdedit</VERS>
      <VERS vnumber="35">atque expugnavit eam eadem die percussitque in ore gladii omnes animas quae erant in ea iuxta omnia quae fecerat Lachis</VERS>
      <VERS vnumber="36">ascendit quoque cum omni Israhele de Eglon in Hebron et pugnavit contra eam</VERS>
      <VERS vnumber="37">cepitque et percussit in ore gladii regem quoque eius et omnia oppida regionis illius universasque animas quae in ea fuerant commoratae non reliquit in ea ullas reliquias sicut fecerat Eglon sic fecit et Hebron cuncta quae in ea repperit consumens gladio</VERS>
      <VERS vnumber="38">inde reversus in Dabir</VERS>
      <VERS vnumber="39">cepit eam atque vastavit</VERS>
      <VERS vnumber="40">regem quoque eius et omnia per circuitum oppida percussit in ore gladii non dimisit in ea ullas reliquias sicut fecerat Hebron et Lebna et regibus earum sic fecit Dabir et regi illius</VERS>
      <VERS vnumber="41">percussit itaque Iosue omnem terram montanam et meridianam atque campestrem et Asedoth cum regibus suis non dimisit in ea ullas reliquias sed omne quod spirare poterat interfecit sicut praeceperat ei Dominus Deus Israhel</VERS>
      <VERS vnumber="42">a Cadesbarne usque Gazam omnem terram Gosen usque Gabaon</VERS>
      <VERS vnumber="43">universos reges et regiones eorum uno cepit impetu atque vastavit Dominus enim Deus Israhel pugnabat pro eo</VERS>
      <VERS vnumber="44">reversusque est cum omni Israhele ad locum castrorum in Galgala</VERS>
    </CHAPTER>
    <CHAPTER cnumber="11">
      <VERS vnumber="1">quae cum audisset Iabin rex Asor misit ad Iobab regem Madon et ad regem Someron atque ad regem Acsaph</VERS>
      <VERS vnumber="2">ad reges quoque aquilonis qui habitabant in montanis et in planitie contra meridiem Cheneroth in campestribus quoque et in regionibus Dor iuxta mare</VERS>
      <VERS vnumber="3">Chananeumque ab oriente et occidente et Amorreum atque Hettheum ac Ferezeum et Iebuseum in montanis Eveum quoque qui habitabat ad radices Hermon in terra Masphe</VERS>
      <VERS vnumber="4">egressique sunt omnes cum turmis suis populus multus nimis sicut harena quae est in litore maris equi quoque et currus inmensae multitudinis</VERS>
      <VERS vnumber="5">conveneruntque omnes reges isti in unum ad aquas Merom ut pugnarent contra Israhel</VERS>
      <VERS vnumber="6">dixitque Dominus ad Iosue ne timeas eos cras enim hac eadem hora ego tradam omnes istos vulnerandos in conspectu Israhel equos eorum subnervabis et currus igne conbures</VERS>
      <VERS vnumber="7">venitque Iosue et omnis exercitus cum eo adversum illos ad aquas Merom subito et inruerunt super eos</VERS>
      <VERS vnumber="8">tradiditque illos Dominus in manu Israhel qui percusserunt eos et persecuti sunt usque ad Sidonem magnam et aquas Maserefoth campumque Masphe qui est ad orientalem illius partem ita percussit omnes ut nullas dimitteret ex eis reliquias</VERS>
      <VERS vnumber="9">fecit sicut praeceperat ei Dominus equos eorum subnervavit currusque conbusit</VERS>
      <VERS vnumber="10">reversusque statim cepit Asor et regem eius percussit gladio Asor enim antiquitus inter omnia regna haec principatum tenebat</VERS>
      <VERS vnumber="11">percussitque omnes animas quae ibidem morabantur non dimisit in ea ullas reliquias sed usque ad internicionem universa vastavit ipsamque urbem permisit incendio</VERS>
      <VERS vnumber="12">et omnes per circuitum civitates regesque earum cepit percussit atque delevit sicut praeceperat ei Moses famulus Domini</VERS>
      <VERS vnumber="13">absque urbibus quae erant in collibus et in tumulis sitae ceteras succendit Israhel unam tantum Asor munitissimam flamma consumpsit</VERS>
      <VERS vnumber="14">omnemque praedam istarum urbium ac iumenta diviserunt sibi filii Israhel cunctis hominibus interfectis</VERS>
      <VERS vnumber="15">sicut praeceperat Dominus Mosi servo suo ita praecepit Moses Iosue et ille universa conplevit non praeteriit de universis mandatis ne unum quidem verbum quod iusserat Dominus Mosi</VERS>
      <VERS vnumber="16">cepit itaque Iosue omnem terram montanam et meridianam terramque Gosen et planitiem et occidentalem plagam montemque Israhel et campestria eius</VERS>
      <VERS vnumber="17">et partem montis quae ascendit Seir usque Baalgad per planitiem Libani subter montem Hermon omnes reges eorum cepit percussit occidit</VERS>
      <VERS vnumber="18">multo tempore pugnavit Iosue contra reges istos</VERS>
      <VERS vnumber="19">non fuit civitas quae se non traderet filiis Israhel praeter Eveum qui habitabat in Gabaon omnes bellando cepit</VERS>
      <VERS vnumber="20">Domini enim sententiae fuerat ut indurarentur corda eorum et pugnarent contra Israhel et caderent et non mererentur ullam clementiam ac perirent sicut praeceperat Dominus Mosi</VERS>
      <VERS vnumber="21">in tempore illo venit Iosue et interfecit Enacim de montanis Hebron et Dabir et Anab et de omni monte Iuda et Israhel urbesque eorum delevit</VERS>
      <VERS vnumber="22">non reliquit ullum de stirpe Enacim in terra filiorum Israhel absque civitatibus Gaza et Geth et Azoto in quibus solis relicti sunt</VERS>
      <VERS vnumber="23">cepit ergo Iosue omnem terram sicut locutus est Dominus ad Mosen et tradidit eam in possessionem filiis Israhel secundum partes et tribus suas quievitque terra a proeliis</VERS>
    </CHAPTER>
    <CHAPTER cnumber="12">
      <VERS vnumber="1">hii sunt reges quos percusserunt filii Israhel et possederunt terram eorum trans Iordanem ad solis ortum a torrente Arnon usque ad montem Hermon et omnem orientalem plagam quae respicit solitudinem</VERS>
      <VERS vnumber="2">Seon rex Amorreorum qui habitavit in Esebon dominatus est ab Aroer quae sita est super ripam torrentis Arnon et mediae partis in valle dimidiique Galaad usque ad torrentem Iaboc qui est terminus filiorum Ammon</VERS>
      <VERS vnumber="3">et a solitudine usque ad mare Cheneroth contra orientem et usque ad mare Deserti quod est mare Salsissimum ad orientalem plagam per viam quae ducit Bethesimoth et ab australi parte quae subiacent Asedothphasga</VERS>
      <VERS vnumber="4">terminus Og regis Basan de reliquiis Rafaim qui habitavit in Astharoth et in Edrain et dominatus est in monte Hermon et in Salacha atque in universa Basan usque ad terminos</VERS>
      <VERS vnumber="5">Gesuri et Machathi et dimidiae partis Galaad terminos Seon regis Esebon</VERS>
      <VERS vnumber="6">Moses famulus Domini et filii Israhel percusserunt eos tradiditque terram eorum Moses in possessionem Rubenitis et Gadditis et dimidiae tribui Manasse</VERS>
      <VERS vnumber="7">hii sunt reges terrae quos percussit Iosue et filii Israhel trans Iordanem ad occidentalem plagam a Baalgad in campo Libani usque ad montem cuius pars ascendit in Seir tradiditque eam Iosue in possessionem tribubus Israhel singulis partes suas</VERS>
      <VERS vnumber="8">tam in montanis quam in planis atque campestribus in Aseroth et solitudine ac meridie Hettheus fuit et Amorreus Chananeus et Ferezeus Eveus et Iebuseus</VERS>
      <VERS vnumber="9">rex Hiericho unus rex Ahi quae est ex latere Bethel unus</VERS>
      <VERS vnumber="10">rex Hierusalem unus rex Hebron unus</VERS>
      <VERS vnumber="11">rex Hierimoth unus rex Lachis unus</VERS>
      <VERS vnumber="12">rex Eglon unus rex Gazer unus</VERS>
      <VERS vnumber="13">rex Dabir unus rex Gader unus</VERS>
      <VERS vnumber="14">rex Herma unus rex Hered unus</VERS>
      <VERS vnumber="15">rex Lebna unus rex Odollam unus</VERS>
      <VERS vnumber="16">rex Maceda unus rex Bethel unus</VERS>
      <VERS vnumber="17">rex Thaffua unus rex Afer unus</VERS>
      <VERS vnumber="18">rex Afec unus rex Saron unus</VERS>
      <VERS vnumber="19">rex Madon unus rex Asor unus</VERS>
      <VERS vnumber="20">rex Someron unus rex Acsaph unus</VERS>
      <VERS vnumber="21">rex Thenach unus rex Mageddo unus</VERS>
      <VERS vnumber="22">rex Cades unus rex Iachanaem Chermeli unus</VERS>
      <VERS vnumber="23">rex Dor et provinciae Dor unus rex gentium Galgal unus</VERS>
      <VERS vnumber="24">rex Thersa unus omnes reges triginta et unus</VERS>
    </CHAPTER>
    <CHAPTER cnumber="13">
      <VERS vnumber="1">Iosue senex provectaeque aetatis erat et dixit Dominus ad eum senuisti et longevus es terraque latissima derelicta est quae necdum est sorte divisa</VERS>
      <VERS vnumber="2">omnis videlicet Galilea Philisthim et universa Gesuri</VERS>
      <VERS vnumber="3">a fluvio turbido qui inrigat Aegyptum usque ad terminos Accaron contra aquilonem terra Chanaan quae in quinque regulos Philisthim dividitur Gazeos Azotios Ascalonitas Gettheos et Accaronitas</VERS>
      <VERS vnumber="4">ad meridiem vero sunt Evei omnis terra Chanaan et Maara Sidoniorum usque Afeca et terminos Amorrei</VERS>
      <VERS vnumber="5">eiusque confinia Libani quoque regio contra orientem a Baalgad sub monte Hermon donec ingrediaris Emath</VERS>
      <VERS vnumber="6">omnium qui habitant in monte a Libano usque ad aquas Masrefoth universique Sidonii ego sum qui delebo eos a facie filiorum Israhel veniat ergo in parte hereditatis Israhel sicut praecepi tibi</VERS>
      <VERS vnumber="7">et nunc divide terram in possessionem novem tribubus et dimidiae tribui Manasse</VERS>
      <VERS vnumber="8">cum qua Ruben et Gad possederunt terram quam tradidit eis Moses famulus Domini trans fluenta Iordanis ad orientalem plagam</VERS>
      <VERS vnumber="9">ab Aroer quae sita est in ripa torrentis Arnon et in vallis medio universaque campestria Medaba usque Dibon</VERS>
      <VERS vnumber="10">et cunctas civitates Seon regis Amorrei qui regnavit in Esebon usque ad terminos filiorum Ammon</VERS>
      <VERS vnumber="11">et Galaad ac terminum Gesuri et Machathi omnemque montem Hermon et universam Basan usque Saleca</VERS>
      <VERS vnumber="12">omne regnum Og in Basan qui regnavit in Astharoth et Edraim ipse fuit de reliquiis Rafaim percussitque eos Moses atque delevit</VERS>
      <VERS vnumber="13">nolueruntque disperdere filii Israhel Gesuri et Machathi et habitaverunt in medio Israhel usque in praesentem diem</VERS>
      <VERS vnumber="14">tribui autem Levi non dedit possessionem sed sacrificia et victimae Domini Dei Israhel ipsa est eius hereditas sicut locutus est illi</VERS>
      <VERS vnumber="15">dedit ergo Moses possessionem tribui filiorum Ruben iuxta cognationes suas</VERS>
      <VERS vnumber="16">fuitque terminus eorum ab Aroer quae sita est in ripa torrentis Arnon et in valle eiusdem torrentis media universam planitiem quae ducit Medaba</VERS>
      <VERS vnumber="17">et Esebon cunctosque viculos earum qui sunt in campestribus Dibon quoque et Bamothbaal et oppidum Baalmaon</VERS>
      <VERS vnumber="18">Iessa et Cedmoth et Mepheeth</VERS>
      <VERS vnumber="19">Cariathaim et Sebama et Sarathasar in monte convallis</VERS>
      <VERS vnumber="20">Bethpheor et Asedothphasga et Bethaisimoth</VERS>
      <VERS vnumber="21">omnes urbes campestres universaque regna Seon regis Amorrei qui regnavit in Esebon quem percussit Moses cum principibus Madian Eveum et Recem et Sur et Ur et Rabee duces Seon habitatores terrae</VERS>
      <VERS vnumber="22">et Balaam filium Beor ariolum occiderunt filii Israhel gladio cum ceteris interfectis</VERS>
      <VERS vnumber="23">factusque est terminus filiorum Ruben Iordanis fluvius haec est possessio Rubenitarum per cognationes suas urbium et viculorum</VERS>
      <VERS vnumber="24">deditque Moses tribui Gad et filiis eius per cognationes suas possessionem cuius haec divisio est</VERS>
      <VERS vnumber="25">terminus Iazer et omnes civitates Galaad dimidiamque partem terrae filiorum Ammon usque ad Aroer quae est contra Rabba</VERS>
      <VERS vnumber="26">et ab Esebon usque Ramoth Masphe et Batanim et a Manaim usque ad terminos Dabir</VERS>
      <VERS vnumber="27">in valle quoque Betharaam et Bethnemra et Soccoth et Saphon reliquam partem regni Seon regis Esebon huius quoque Iordanis finis est usque ad extremam partem maris Chenereth trans Iordanem ad orientalem plagam</VERS>
      <VERS vnumber="28">haec est possessio filiorum Gad per familias suas civitates et villae earum</VERS>
      <VERS vnumber="29">dedit et dimidiae tribui Manasse filiisque eius iuxta cognationes suas possessionem</VERS>
      <VERS vnumber="30">cuius hoc principium est a Manaim universam Basan et cuncta regna Og regis Basan omnesque vicos Air qui sunt in Basan sexaginta oppida</VERS>
      <VERS vnumber="31">et dimidiam partem Galaad Astharoth et Edrai urbes regni Og in Basan filiis Machir filii Manasse dimidiae parti filiorum Machir iuxta cognationes suas</VERS>
      <VERS vnumber="32">hanc possessionem divisit Moses in campestribus Moab trans Iordanem contra Hiericho ad orientalem plagam</VERS>
      <VERS vnumber="33">tribui autem Levi non dedit possessionem quoniam Dominus Deus Israhel ipse est possessio eius ut locutus est illi</VERS>
    </CHAPTER>
    <CHAPTER cnumber="14">
      <VERS vnumber="1">hoc est quod possederunt filii Israhel in terra Chanaan quam dederunt eis Eleazar sacerdos et Iosue filius Nun et principes familiarum per tribus Israhel</VERS>
      <VERS vnumber="2">sorte omnia dividentes sicut praeceperat Dominus in manu Mosi novem tribubus et dimidiae tribui</VERS>
      <VERS vnumber="3">duabus enim tribubus et dimidiae dederat Moses trans Iordanem possessionem absque Levitis qui nihil terrae acceperunt inter fratres suos</VERS>
      <VERS vnumber="4">sed in eorum successerant locum filii Ioseph in duas divisi tribus Manasse et Ephraim nec acceperunt Levitae aliam in terra partem nisi urbes ad habitandum et suburbana earum ad alenda iumenta et pecora sua</VERS>
      <VERS vnumber="5">sicut praecepit Dominus Mosi ita fecerunt filii Israhel et diviserunt terram</VERS>
      <VERS vnumber="6">accesserunt itaque filii Iuda ad Iosue in Galgala locutusque est ad eum Chaleb filius Iepphonne Cenezeus nosti quid locutus sit Dominus ad Mosen hominem Dei de me et te in Cadesbarne</VERS>
      <VERS vnumber="7">quadraginta annorum eram quando me misit Moses famulus Domini de Cadesbarne ut considerarem terram nuntiavique ei quod mihi verum videbatur</VERS>
      <VERS vnumber="8">fratres autem mei qui ascenderant mecum dissolverunt cor populi et nihilominus ego secutus sum Dominum Deum meum</VERS>
      <VERS vnumber="9">iuravitque Moses in die illo dicens terram quam calcavit pes tuus erit possessio tua et filiorum tuorum in aeternum quia secutus es Dominum Deum meum</VERS>
      <VERS vnumber="10">concessit ergo Dominus vitam mihi sicut pollicitus est usque in praesentem diem quadraginta et quinque anni sunt ex quo locutus est Dominus verbum istud ad Mosen quando ambulabat Israhel per solitudinem hodie octoginta quinque annorum sum</VERS>
      <VERS vnumber="11">sic valens ut eo valebam tempore quando ad explorandum missus sum illius in me temporis fortitudo usque hodie perseverat tam ad bellandum quam ad gradiendum</VERS>
      <VERS vnumber="12">da ergo mihi montem istum quem pollicitus est Dominus te quoque audiente in quo Enacim sunt et urbes magnae atque munitae si forte sit Dominus mecum et potuero delere eos sicut promisit mihi</VERS>
      <VERS vnumber="13">benedixitque ei Iosue et tradidit Hebron in possessionem</VERS>
      <VERS vnumber="14">atque ex eo fuit Hebron Chaleb filio Iepphonne Cenezeo usque in praesentem diem quia secutus est Dominum Deum Israhel</VERS>
      <VERS vnumber="15">nomen Hebron antea vocabatur Cariatharbe Adam maximus ibi inter Enacim situs est et terra cessavit a proeliis</VERS>
    </CHAPTER>
    <CHAPTER cnumber="15">
      <VERS vnumber="1">igitur sors filiorum Iudae per cognationes suas ista fuit a termino Edom desertum Sin contra meridiem et usque ad extremam partem australis plagae</VERS>
      <VERS vnumber="2">initium eius a summitate maris Salsissimi et a lingua eius quae respicit meridiem</VERS>
      <VERS vnumber="3">egrediturque contra ascensum Scorpionis et pertransit in Sina ascenditque in Cadesbarne et pervenit in Esrom ascendens Addara et circumiens Caricaa</VERS>
      <VERS vnumber="4">atque inde pertransiens in Asemona et perveniens ad torrentem Aegypti eruntque termini eius mare Magnum hic erit finis meridianae plagae</VERS>
      <VERS vnumber="5">ab oriente vero erit initium mare Salsissimum usque ad extrema Iordanis et ea quae respiciunt aquilonem a lingua maris usque ad eundem Iordanem fluvium</VERS>
      <VERS vnumber="6">ascenditque terminus in Bethagla et transit ab aquilone in Betharaba ascendens ad lapidem Boem filii Ruben</VERS>
      <VERS vnumber="7">et tendens usque ad terminos Debera de valle Achor contra aquilonem respiciens Galgala quae est ex adverso ascensionis Adommim ab australi parte torrentis transitque aquas quae vocantur fons Solis et erunt exitus eius ad fontem Rogel</VERS>
      <VERS vnumber="8">ascenditque per convallem filii Ennom ex latere Iebusei ad meridiem haec est Hierusalem et inde se erigens ad verticem montis qui est contra Gehennom ad occidentem in summitate vallis Rafaim contra aquilonem</VERS>
      <VERS vnumber="9">pertransitque a vertice montis usque ad fontem aquae Nepthoa et pervenit usque ad vicos montis Ephron inclinaturque in Bala quae est Cariathiarim id est urbs Silvarum</VERS>
      <VERS vnumber="10">et circuit de Bala contra occidentem usque ad montem Seir transitque iuxta latus montis Iarim ad aquilonem in Cheslon et descendit in Bethsames transitque in Thamna</VERS>
      <VERS vnumber="11">et pervenit contra aquilonem partis Accaron ex latere inclinaturque Sechrona et transit montem Baala pervenitque in Iebnehel et maris Magni contra occidentem fine concluditur</VERS>
      <VERS vnumber="12">hii sunt termini filiorum Iuda per circuitum in cognationibus suis</VERS>
      <VERS vnumber="13">Chaleb vero filio Iepphonne dedit partem in medio filiorum Iuda sicut praeceperat ei Dominus Cariatharbe patris Enach ipsa est Hebron</VERS>
      <VERS vnumber="14">delevitque ex ea Chaleb tres filios Enach Sesai et Ahiman et Tholmai de stirpe Enach</VERS>
      <VERS vnumber="15">atque inde conscendens venit ad habitatores Dabir quae prius vocabatur Cariathsepher id est civitas Litterarum</VERS>
      <VERS vnumber="16">dixitque Chaleb qui percusserit Cariathsepher et ceperit eam dabo illi Axam filiam meam uxorem</VERS>
      <VERS vnumber="17">cepitque eam Othonihel filius Cenez frater Chaleb iunior deditque ei Axam filiam suam uxorem</VERS>
      <VERS vnumber="18">quae cum pergerent simul suasit viro ut peteret a patre suo agrum suspiravitque ut sedebat in asino cui Chaleb quid habes inquit</VERS>
      <VERS vnumber="19">at illa respondit da mihi benedictionem terram australem et arentem dedisti mihi iunge et inriguam dedit itaque ei Chaleb inriguum superius et inferius</VERS>
      <VERS vnumber="20">haec est possessio tribus filiorum Iuda per cognationes suas</VERS>
      <VERS vnumber="21">erantque civitates ab extremis partibus filiorum Iuda iuxta terminos Edom a meridie Cabsehel et Eder et Iagur</VERS>
      <VERS vnumber="22">et Cina et Dimona Adeda</VERS>
      <VERS vnumber="23">et Cedes et Asor Iethnan</VERS>
      <VERS vnumber="24">Zif et Thelem Baloth</VERS>
      <VERS vnumber="25">et Asor nova et Cariothesrom haec est Asor</VERS>
      <VERS vnumber="26">Aman Same et Molada</VERS>
      <VERS vnumber="27">et Asergadda et Asemon Bethfeleth</VERS>
      <VERS vnumber="28">et Asersual et Bersabee et Baziothia</VERS>
      <VERS vnumber="29">Bala et Hiim Esem</VERS>
      <VERS vnumber="30">et Heltholad Exiil et Harma</VERS>
      <VERS vnumber="31">Siceleg et Medemena et Sensenna</VERS>
      <VERS vnumber="32">Lebaoth et Selim et Aenremmon omnes civitates viginti novem et villae earum</VERS>
      <VERS vnumber="33">in campestribus vero Esthaul et Saraa et Asena</VERS>
      <VERS vnumber="34">et Azanoe et Aengannim Thaffua et Aenaim</VERS>
      <VERS vnumber="35">et Hierimoth Adulam Soccho et Azeca</VERS>
      <VERS vnumber="36">et Saraim Adithaim et Gedera et Giderothaim urbes quattuordecim et villae earum</VERS>
      <VERS vnumber="37">Sanan et Adesa et Magdalgad</VERS>
      <VERS vnumber="38">Delean et Mesfa et Iecthel</VERS>
      <VERS vnumber="39">Lachis et Bascath et Aglon</VERS>
      <VERS vnumber="40">Thebbon et Lehemas et Chethlis</VERS>
      <VERS vnumber="41">et Gideroth Bethdagon et Neema et Maceda civitates sedecim et villae earum</VERS>
      <VERS vnumber="42">Labana et Aether et Asan</VERS>
      <VERS vnumber="43">Ieptha et Esna et Nesib</VERS>
      <VERS vnumber="44">Ceila et Achzib et Maresa civitates novem et villae earum</VERS>
      <VERS vnumber="45">Accaron cum vicis et villulis suis</VERS>
      <VERS vnumber="46">ab Accaron usque ad mare omnia quae vergunt ad Azotum et viculos eius</VERS>
      <VERS vnumber="47">Azotus cum vicis et villulis suis Gaza cum viculis et villulis suis usque ad torrentem Aegypti mare Magnum terminus eius</VERS>
      <VERS vnumber="48">et in monte Samir et Iether et Soccho</VERS>
      <VERS vnumber="49">et Edenna Cariathsenna haec est Dabir</VERS>
      <VERS vnumber="50">Anab et Isthemo et Anim</VERS>
      <VERS vnumber="51">Gosen et Olon et Gilo civitates undecim et villae earum</VERS>
      <VERS vnumber="52">Arab et Roma et Esaan</VERS>
      <VERS vnumber="53">Ianum et Bethafua et Afeca</VERS>
      <VERS vnumber="54">Ammatha et Cariatharbe haec est Hebron et Sior civitates novem et villae earum</VERS>
      <VERS vnumber="55">Maon et Chermel et Zif et Iotae</VERS>
      <VERS vnumber="56">Iezrehel et Iucadam et Zanoe</VERS>
      <VERS vnumber="57">Accaim Gebaa et Thamna civitates decem et villae earum</VERS>
      <VERS vnumber="58">Alul et Bethsur et Gedor</VERS>
      <VERS vnumber="59">Mareth et Bethanoth et Elthecen civitates sex et villae earum</VERS>
      <VERS vnumber="60">Cariathbaal haec est Cariathiarim urbs Silvarum et Arebba civitates duae et villae earum</VERS>
      <VERS vnumber="61">in deserto Betharaba Meddin et Schacha</VERS>
      <VERS vnumber="62">Anepsan et civitas Salis et Engaddi civitates sex et villae earum</VERS>
      <VERS vnumber="63">Iebuseum autem habitatorem Hierusalem non potuerunt filii Iuda delere habitavitque Iebuseus cum filiis Iuda in Hierusalem usque in praesentem diem</VERS>
    </CHAPTER>
    <CHAPTER cnumber="16">
      <VERS vnumber="1">cecidit quoque sors filiorum Ioseph ab Iordane contra Hiericho et aquas eius ab oriente solitudo quae ascendit de Hiericho ad montana Bethel</VERS>
      <VERS vnumber="2">et egreditur de Bethel Luzam transitque terminum Archiatharoth</VERS>
      <VERS vnumber="3">et descendit ad occidentem iuxta terminum Ieflethi usque ad terminos Bethoron inferioris et Gazer finiunturque regiones eius mari Magno</VERS>
      <VERS vnumber="4">possederuntque filii Ioseph Manasse et Ephraim</VERS>
      <VERS vnumber="5">et factus est terminus filiorum Ephraim per cognationes suas et possessio eorum contra orientem Atharothaddar usque Bethoron superiorem</VERS>
      <VERS vnumber="6">egrediunturque confinia in mare Machmethath vero aquilonem respicit et circuit terminus contra orientem in Thanathselo et pertransit ab oriente Ianoe</VERS>
      <VERS vnumber="7">descenditque de Ianoe in Atharoth et Noaratha et pervenit in Hiericho et egreditur ad Iordanem</VERS>
      <VERS vnumber="8">de Taffua pertransitque contra mare in valle Harundineti suntque egressus eius in mare Salsissimum haec est possessio tribus filiorum Ephraim per familias suas</VERS>
      <VERS vnumber="9">urbesque quae separatae sunt filiis Ephraim in medio possessionis filiorum Manasse et villae earum</VERS>
      <VERS vnumber="10">et non interfecerunt filii Ephraim Chananeum qui habitabat in Gazer habitavitque Chananeus in medio Ephraim usque in diem hanc tributarius</VERS>
    </CHAPTER>
    <CHAPTER cnumber="17">
      <VERS vnumber="1">cecidit autem sors tribui Manasse ipse est enim primogenitus Ioseph Machir primogenito Manasse patri Galaad qui fuit vir pugnator habuitque possessionem Galaad et Basan</VERS>
      <VERS vnumber="2">et reliquis filiorum Manasse iuxta familias suas filiis Abiezer et filiis Elech et filiis Esrihel et filiis Sechem et filiis Epher et filiis Semida isti sunt filii Manasse filii Ioseph mares per cognationes suas</VERS>
      <VERS vnumber="3">Salphaad vero filio Epher filii Galaad filii Machir filii Manasse non erant filii sed solae filiae quarum ista sunt nomina Maala et Noa Egla et Melcha et Thersa</VERS>
      <VERS vnumber="4">veneruntque in conspectu Eleazari sacerdotis et Iosue filii Nun et principum dicentes Dominus praecepit per manum Mosi ut daretur nobis possessio in medio fratrum nostrorum deditque eis iuxta imperium Domini possessionem in medio fratrum patris earum</VERS>
      <VERS vnumber="5">et ceciderunt funiculi Manasse decem absque terra Galaad et Basan trans Iordanem</VERS>
      <VERS vnumber="6">filiae enim Manasse possederunt hereditatem in medio filiorum eius terra autem Galaad cecidit in sortem filiorum Manasse qui reliqui erant</VERS>
      <VERS vnumber="7">fuitque terminus Manasse ab Aser Machmathath quae respicit Sychem et egreditur ad dextram iuxta habitatores fontis Taffuae</VERS>
      <VERS vnumber="8">etenim in sorte Manasse ceciderat terra Taffuae quae est iuxta terminos Manasse filiorum Ephraim</VERS>
      <VERS vnumber="9">descenditque terminus vallis Harundineti in meridiem torrentis civitatum Ephraim quae in medio sunt urbium Manasse terminus Manasse ab aquilone torrentis et exitus eius pergit ad mare</VERS>
      <VERS vnumber="10">ita ut ab austro sit possessio Ephraim et ab aquilone Manasse et utramque claudat mare et coniungantur sibi in tribu Aser ab aquilone et in tribu Isachar ab oriente</VERS>
      <VERS vnumber="11">fuitque hereditas Manasse in Isachar et in Aser Bethsan et viculi eius et Ieblaam cum villulis suis et habitatores Dor cum oppidis suis habitatores quoque Hendor cum villulis suis similiterque habitatores Thanach cum villulis suis et habitatores Mageddo cum viculis suis et tertia pars urbis Nofeth</VERS>
      <VERS vnumber="12">nec potuerunt filii Manasse has subvertere civitates sed coepit Chananeus habitare in terra ista</VERS>
      <VERS vnumber="13">postquam autem convaluerunt filii Israhel subiecerunt Chananeos et fecerunt sibi tributarios nec interfecerunt eos</VERS>
      <VERS vnumber="14">locutique sunt filii Ioseph ad Iosue atque dixerunt quare dedisti mihi possessionem sortis et funiculi unius cum sim tantae multitudinis et benedixerit mihi Dominus</VERS>
      <VERS vnumber="15">ad quos Iosue ait si populus multus es ascende in silvam et succide tibi spatia in terra Ferezei et Rafaim quia angusta est tibi possessio montis Ephraim</VERS>
      <VERS vnumber="16">cui responderunt filii Ioseph non poterimus ad montana conscendere cum ferreis curribus utantur Chananei qui habitant in terra campestri in qua sitae sunt Bethsan cum viculis suis et Iezrahel mediam possidens vallem</VERS>
      <VERS vnumber="17">dixitque Iosue ad domum Ioseph Ephraim et Manasse populus multus es et magnae fortitudinis non habebis sortem unam</VERS>
      <VERS vnumber="18">sed transibis ad montem et succides tibi atque purgabis ad habitandum spatia et poteris ultra procedere cum subverteris Chananeum quem dicis ferreos habere currus et esse fortissimum</VERS>
    </CHAPTER>
    <CHAPTER cnumber="18">
      <VERS vnumber="1">congregatique sunt omnes filii Israhel in Silo ibique fixerunt tabernaculum testimonii et fuit eis terra subiecta</VERS>
      <VERS vnumber="2">remanserant autem filiorum Israhel septem tribus quae necdum acceperant possessiones suas</VERS>
      <VERS vnumber="3">ad quos Iosue ait usquequo marcetis ignavia et non intratis ad possidendam terram quam Dominus Deus patrum vestrorum dedit vobis</VERS>
      <VERS vnumber="4">eligite de singulis tribubus ternos viros ut mittam eos et pergant atque circumeant terram et describant eam iuxta numerum uniuscuiusque multitudinis referantque ad me quod descripserint</VERS>
      <VERS vnumber="5">dividite vobis terram in septem partes Iudas sit in terminis suis ab australi plaga et domus Ioseph ab aquilone</VERS>
      <VERS vnumber="6">mediam inter hos terram in septem partes describite et huc venietis ad me ut coram Domino Deo vestro mittam vobis hic sortem</VERS>
      <VERS vnumber="7">quia non est inter vos pars Levitarum sed sacerdotium Domini est eorum hereditas Gad autem et Ruben et dimidia tribus Manasse iam acceperant possessiones suas trans Iordanem ad orientalem plagam quas dedit eis Moses famulus Domini</VERS>
      <VERS vnumber="8">cumque surrexissent viri ut pergerent ad describendam terram praecepit eis Iosue dicens circuite terram et describite eam ac revertimini ad me ut hic coram Domino Deo in Silo mittam vobis sortem</VERS>
      <VERS vnumber="9">itaque perrexerunt et lustrantes eam in septem partes diviserunt scribentes in volumine reversique sunt ad Iosue in castra Silo</VERS>
      <VERS vnumber="10">qui misit sortes coram Domino in Silo divisitque terram filiis Israhel in septem partes</VERS>
      <VERS vnumber="11">et ascendit sors prima filiorum Beniamin per familias suas ut possiderent terram inter filios Iuda et filios Ioseph</VERS>
      <VERS vnumber="12">fuitque terminus eorum contra aquilonem ab Iordane pergens iuxta latus Hiericho septentrionalis plagae et inde contra occidentem ad montana conscendens et perveniens in solitudinem Bethaven</VERS>
      <VERS vnumber="13">atque pertransiens iuxta Luzam ad meridiem ipsa est Bethel descenditque in Atharothaddar in montem qui est ad meridiem Bethoron inferioris</VERS>
      <VERS vnumber="14">et inclinatur circumiens contra mare a meridie montis qui respicit Bethoron contra africum suntque exitus eius in Cariathbaal quae vocatur et Cariathiarim urbem filiorum Iuda haec est plaga contra mare et occidentem</VERS>
      <VERS vnumber="15">a meridie autem ex parte Cariathiarim egreditur terminus contra mare et pervenit usque ad fontem aquarum Nepthoa</VERS>
      <VERS vnumber="16">descenditque in partem montis qui respicit vallem filiorum Ennom et est contra septentrionalem plagam in extrema parte vallis Rafaim descenditque Gehennom id est vallis Ennom iuxta latus Iebusei ad austrum et pervenit ad fontem Rogel</VERS>
      <VERS vnumber="17">transiens ad aquilonem et egrediens ad Aensemes id est fontem Solis</VERS>
      <VERS vnumber="18">et pertransit usque ad tumulos qui sunt e regione ascensus Adommim descenditque ad Abenboen id est lapidem Boen filii Ruben et pertransit ex latere aquilonis ad campestria descenditque in planitiem</VERS>
      <VERS vnumber="19">et praetergreditur contra aquilonem Bethagla suntque exitus eius contra linguam maris Salsissimi ab aquilone in fine Iordanis ad australem plagam</VERS>
      <VERS vnumber="20">qui est terminus illius ab oriente haec est possessio filiorum Beniamin per terminos suos in circuitu et familias singulas</VERS>
      <VERS vnumber="21">fueruntque civitates eius Hiericho et Bethagla et vallis Casis</VERS>
      <VERS vnumber="22">Betharaba et Semaraim et Bethel</VERS>
      <VERS vnumber="23">Avim et Affara et Ofra</VERS>
      <VERS vnumber="24">villa Emona et Ofni et Gabee civitates duodecim et villae earum</VERS>
      <VERS vnumber="25">Gabaon et Rama et Beroth</VERS>
      <VERS vnumber="26">et Mesfe Cafera et Ammosa</VERS>
      <VERS vnumber="27">et Recem Iarafel et Tharala</VERS>
      <VERS vnumber="28">et Sela Eleph et Iebus quae est Hierusalem Gabaath et Cariath civitates quattuordecim et villae earum haec est possessio filiorum Beniamin iuxta familias suas</VERS>
    </CHAPTER>
    <CHAPTER cnumber="19">
      <VERS vnumber="1">et egressa est sors secunda filiorum Symeon per cognationes suas fuitque hereditas</VERS>
      <VERS vnumber="2">eorum in medio possessionis filiorum Iuda Bersabee et Sabee et Molada</VERS>
      <VERS vnumber="3">et Asersual Bala et Asem</VERS>
      <VERS vnumber="4">et Heltholath Bethul Arma</VERS>
      <VERS vnumber="5">et Seceleg et Bethmarchaboth Asersusa</VERS>
      <VERS vnumber="6">et Bethlebaoth et Saroen civitates tredecim et villae earum</VERS>
      <VERS vnumber="7">Ahin et Remmon et Athar et Asan civitates quattuor et villae earum</VERS>
      <VERS vnumber="8">omnes viculi per circuitum urbium istarum usque ad Balaath Berrameth contra australem plagam haec est hereditas filiorum Symeon iuxta cognationes suas</VERS>
      <VERS vnumber="9">in funiculo et possessione filiorum Iuda quia maior erat et idcirco possederunt filii Symeon in medio hereditatis eorum</VERS>
      <VERS vnumber="10">cecidit quoque sors tertia filiorum Zabulon per cognationes suas et factus est terminus possessionis eorum usque Sarith</VERS>
      <VERS vnumber="11">ascenditque de mari et Medala ac pervenit in Debbaseth usque ad torrentem qui est contra Iecennam</VERS>
      <VERS vnumber="12">et revertitur de Sarith contra orientem in fines Ceseleththabor et egreditur ad Dabereth ascenditque contra Iafie</VERS>
      <VERS vnumber="13">et inde pertransit ad orientalem plagam Getthefer Etthacasin et egreditur in Remmon Ampthar et Noa</VERS>
      <VERS vnumber="14">et circuit ad aquilonem et Nathon suntque egressus eius vallis Iepthahel</VERS>
      <VERS vnumber="15">et Catheth et Nehalal et Semron et Iedala et Bethleem civitates duodecim et villae earum</VERS>
      <VERS vnumber="16">haec est hereditas tribus filiorum Zabulon per cognationes suas urbes et viculi earum</VERS>
      <VERS vnumber="17">Isachar egressa est sors quarta per cognationes suas</VERS>
      <VERS vnumber="18">fuitque eius hereditas Hiezrahel et Chasaloth et Sunem</VERS>
      <VERS vnumber="19">et Afaraim Seon et Anaarath</VERS>
      <VERS vnumber="20">et Rabbith et Cesion Abes</VERS>
      <VERS vnumber="21">et Rameth et Engannim et Enadda et Bethfeses</VERS>
      <VERS vnumber="22">et pervenit terminus usque Thabor et Seesima et Bethsemes eruntque exitus eius Iordanes civitates sedecim et villae earum</VERS>
      <VERS vnumber="23">haec est possessio filiorum Isachar per cognationes suas urbes et viculi earum</VERS>
      <VERS vnumber="24">cecidit sors quinta tribui filiorum Aser per cognationes suas</VERS>
      <VERS vnumber="25">fuitque terminus eorum Alchath et Oali et Beten et Axab</VERS>
      <VERS vnumber="26">Elmelech et Amaad et Messal et pervenit usque ad Carmelum maris et Siorlabanath</VERS>
      <VERS vnumber="27">ac revertitur contra orientem Bethdagon et pertransit usque Zabulon et vallem Iepthahel contra aquilonem in Bethemech et Neihel egrediturque ad levam Chabul</VERS>
      <VERS vnumber="28">et Achran et Roob et Amon et Canae usque ad Sidonem magnam</VERS>
      <VERS vnumber="29">revertiturque in Orma usque ad civitatem munitissimam Tyrum et usque Osa eruntque exitus eius in mare de funiculo Acziba</VERS>
      <VERS vnumber="30">et Amma et Afec et Roob civitates viginti duae et villae earum</VERS>
      <VERS vnumber="31">haec est possessio filiorum Aser per cognationes suas urbes et viculi earum</VERS>
      <VERS vnumber="32">filiorum Nepthalim sexta pars cecidit per familias suas</VERS>
      <VERS vnumber="33">et coepit terminus de Heleb et Helon in Sananim et Adami quae est Neceb et Iebnahel usque Lecum et egressus eorum usque ad Iordanem</VERS>
      <VERS vnumber="34">revertiturque terminus contra occidentem in Aznoththabor atque inde egreditur in Ucoca et pertransit in Zabulon contra meridiem et in Aser contra occidentem et in Iuda ad Iordanem contra ortum solis</VERS>
      <VERS vnumber="35">civitates munitissimae Aseddim Ser et Ammath et Recchath Chenereth</VERS>
      <VERS vnumber="36">et Edema et Arama Asor</VERS>
      <VERS vnumber="37">et Cedes et Edrai Nasor</VERS>
      <VERS vnumber="38">et Ieron et Magdalel Horem et Bethanath et Bethsemes civitates decem et novem et villae earum</VERS>
      <VERS vnumber="39">haec est possessio tribus filiorum Nepthali per cognationes suas urbes et viculi earum</VERS>
      <VERS vnumber="40">tribui filiorum Dan per familias suas egressa est sors septima</VERS>
      <VERS vnumber="41">et fuit terminus possessionis eius Saraa et Esthaol et Ahirsemes id est civitas Solis</VERS>
      <VERS vnumber="42">Selebin et Ahialon et Iethela</VERS>
      <VERS vnumber="43">Helon et Themna et Acron</VERS>
      <VERS vnumber="44">Helthecen et Gebthon et Baalath</VERS>
      <VERS vnumber="45">Iud et Benebarach et Gethremmon</VERS>
      <VERS vnumber="46">aquae Hiercon et Areccon cum termino qui respicit Ioppen</VERS>
      <VERS vnumber="47">et ipso fine concluditur ascenderuntque filii Dan et pugnaverunt contra Lesem ceperuntque eam et percusserunt in ore gladii ac possederunt et habitaverunt in ea vocantes nomen eius Lesemdan ex nomine Dan patris sui</VERS>
      <VERS vnumber="48">haec est possessio tribus filiorum Dan per cognationes suas urbes et viculi earum</VERS>
      <VERS vnumber="49">cumque conplesset terram sorte dividere singulis per tribus suas dederunt filii Israhel possessionem Iosue filio Nun in medio sui</VERS>
      <VERS vnumber="50">iuxta praeceptum Domini urbem quam postulavit Thamnathseraa in monte Ephraim et aedificavit civitatem habitavitque in ea</VERS>
      <VERS vnumber="51">hae sunt possessiones quas sorte diviserunt Eleazar sacerdos et Iosue filius Nun et principes familiarum ac tribuum filiorum Israhel in Silo coram Domino ad ostium tabernaculi testimonii partitique sunt terram</VERS>
    </CHAPTER>
    <CHAPTER cnumber="20">
      <VERS vnumber="1">et locutus est Dominus ad Iosue dicens loquere filiis Israhel et dic eis</VERS>
      <VERS vnumber="2">separate urbes fugitivorum de quibus locutus sum ad vos per manum Mosi</VERS>
      <VERS vnumber="3">ut confugiat ad eas quicumque animam percusserit nescius et possit evadere iram proximi qui ultor est sanguinis</VERS>
      <VERS vnumber="4">cum ad unam harum confugerit civitatum stabitque ante portam civitatis et loquetur senioribus urbis illius ea quae se conprobent innocentem sicque suscipient eum et dabunt ei locum ad habitandum</VERS>
      <VERS vnumber="5">cumque ultor sanguinis eum fuerit persecutus non tradent in manus eius quia ignorans percussit proximum eius nec ante biduum triduumve eius probatur inimicus</VERS>
      <VERS vnumber="6">et habitabit in civitate illa donec stet ante iudicium causam reddens facti sui et moriatur sacerdos magnus qui fuerit in illo tempore tunc revertetur homicida et ingredietur civitatem et domum suam de qua fugerat</VERS>
      <VERS vnumber="7">decreveruntque Cedes in Galilea montis Nepthali et Sychem in monte Ephraim et Cariatharbe ipsa est Hebron in monte Iuda</VERS>
      <VERS vnumber="8">et trans Iordanem contra orientalem plagam Hiericho statuerunt Bosor quae sita est in campestri solitudine de tribu Ruben et Ramoth in Galaad de tribu Gad et Gaulon in Basan de tribu Manasse</VERS>
      <VERS vnumber="9">hae civitates constitutae sunt cunctis filiis Israhel et advenis qui habitant inter eos ut fugeret ad eas qui animam nescius percussisset et non moreretur in manu proximi effusum sanguinem vindicare cupientis donec staret ante populum expositurus causam suam</VERS>
    </CHAPTER>
    <CHAPTER cnumber="21">
      <VERS vnumber="1">accesseruntque principes familiarum Levi ad Eleazar sacerdotem et Iosue filium Nun et ad duces cognationum per singulas tribus filiorum Israhel</VERS>
      <VERS vnumber="2">locutique sunt ad eos in Silo terrae Chanaan atque dixerunt Dominus praecepit per manum Mosi ut darentur nobis urbes ad habitandum et suburbana earum ad alenda iumenta</VERS>
      <VERS vnumber="3">dederuntque filii Israhel de possessionibus suis iuxta imperium Domini civitates et suburbana earum</VERS>
      <VERS vnumber="4">egressaque est sors in familiam Caath filiorum Aaron sacerdotis de tribubus Iuda et Symeon et Beniamin civitates tredecim</VERS>
      <VERS vnumber="5">et reliquis filiorum Caath id est Levitis qui superflui erant de tribubus Ephraim et Dan et dimidia tribu Manasse civitates decem</VERS>
      <VERS vnumber="6">porro filiis Gerson egressa est sors ut acciperent de tribubus Isachar et Aser et Nepthalim dimidiaque tribu Manasse in Basan civitates numero tredecim</VERS>
      <VERS vnumber="7">et filiis Merari per cognationes suas de tribubus Ruben et Gad et Zabulon urbes duodecim</VERS>
      <VERS vnumber="8">dederuntque filii Israhel Levitis civitates et suburbana earum sicut praecepit Dominus per manum Mosi singulis sorte tribuentes</VERS>
      <VERS vnumber="9">de tribubus filiorum Iuda et Symeon dedit Iosue civitates quarum ista sunt nomina</VERS>
      <VERS vnumber="10">filiis Aaron per familias Caath levitici generis prima enim sors illis egressa est</VERS>
      <VERS vnumber="11">Cariatharbe patris Enach quae vocatur Hebron in monte Iuda et suburbana eius per circuitum</VERS>
      <VERS vnumber="12">agros vero et villas eius dederat Chaleb filio Iepphonne ad possidendum</VERS>
      <VERS vnumber="13">dedit ergo filiis Aaron sacerdotis Hebron confugii civitatem ac suburbana eius et Lebnam cum suburbanis suis</VERS>
      <VERS vnumber="14">et Iether et Isthimon</VERS>
      <VERS vnumber="15">et Helon Dabir</VERS>
      <VERS vnumber="16">et Ahin et Iethan et Bethsemes cum suburbanis suis civitates novem de tribubus ut dictum est duabus</VERS>
      <VERS vnumber="17">de tribu autem filiorum Beniamin Gabaon et Gabee</VERS>
      <VERS vnumber="18">et Anathoth et Almon cum suburbanis suis civitates quattuor</VERS>
      <VERS vnumber="19">omnes simul civitates filiorum Aaron sacerdotis tredecim cum suburbanis suis</VERS>
      <VERS vnumber="20">reliquis vero per familias filiorum Caath levitici generis haec est data possessio</VERS>
      <VERS vnumber="21">de tribu Ephraim urbs confugii Sychem cum suburbanis suis in monte Ephraim et Gazer</VERS>
      <VERS vnumber="22">et Cebsain et Bethoron cum suburbanis suis civitates quattuor</VERS>
      <VERS vnumber="23">de tribu quoque Dan Elthece et Gebbethon</VERS>
      <VERS vnumber="24">et Ahialon et Gethremmon cum suburbanis suis civitates quattuor</VERS>
      <VERS vnumber="25">porro de dimidia tribu Manasse Thanach et Gethremmon cum suburbanis suis civitates duae</VERS>
      <VERS vnumber="26">omnes civitates decem et suburbana earum datae sunt filiis Caath inferioris gradus</VERS>
      <VERS vnumber="27">filiis quoque Gerson levitici generis dedit de dimidia tribu Manasse confugii civitatem Gaulon in Basan et Bosram cum suburbanis suis civitates duas</VERS>
      <VERS vnumber="28">porro de tribu Isachar Cesion et Dabereth</VERS>
      <VERS vnumber="29">et Iaramoth et Engannim cum suburbanis suis civitates quattuor</VERS>
      <VERS vnumber="30">de tribu autem Aser Masal et Abdon</VERS>
      <VERS vnumber="31">et Elacoth et Roob cum suburbanis suis civitates quattuor</VERS>
      <VERS vnumber="32">de tribu quoque Nepthali civitatem confugii Cedes in Galilea et Ammothdor et Charthan cum suburbanis suis civitates tres</VERS>
      <VERS vnumber="33">omnes urbes familiarum Gerson tredecim cum suburbanis suis</VERS>
      <VERS vnumber="34">filiis autem Merari Levitis inferioris gradus per familias suas data est de tribu Zabulon Iechenam et Chartha</VERS>
      <VERS vnumber="35">et Damna et Nalol civitates quattuor cum suburbanis suis</VERS>
      <VERS vnumber="36">de tribu quoque Ruben ciuitates confugii Bosor in solitudine et Cedson et Misor et Ocho ciuitates quattuor cum suburbanis suis]</VERS>
      <VERS vnumber="37">et de tribu Gad civitates confugii Ramoth in Galaad et Manaim et Esebon et Iazer civitates quattuor cum suburbanis suis</VERS>
      <VERS vnumber="38">omnes urbes filiorum Merari per familias et cognationes suas duodecim</VERS>
      <VERS vnumber="39">itaque universae civitates Levitarum in medio possessionis filiorum Israhel fuerunt quadraginta octo</VERS>
      <VERS vnumber="40">cum suburbanis suis singulae per familias distributae</VERS>
      <VERS vnumber="41">deditque Dominus Israheli omnem terram quam traditurum se patribus eorum iuraverat et possederunt illam atque habitaverunt in ea</VERS>
      <VERS vnumber="42">dataque est ab eo pax in omnes per circuitum nationes nullusque eis hostium resistere ausus est sed cuncti in eorum dicionem redacti sunt</VERS>
      <VERS vnumber="43">ne unum quidem verbum quod illis praestaturum se esse promiserat irritum fuit sed rebus expleta sunt omnia</VERS>
    </CHAPTER>
    <CHAPTER cnumber="22">
      <VERS vnumber="1">eodem tempore vocavit Iosue Rubenitas et Gadditas et dimidiam tribum Manasse</VERS>
      <VERS vnumber="2">dixitque ad eos fecistis omnia quae vobis praecepit Moses famulus Domini mihi quoque in omnibus oboedistis</VERS>
      <VERS vnumber="3">nec reliquistis fratres vestros longo tempore usque in praesentem diem custodientes imperium Domini Dei vestri</VERS>
      <VERS vnumber="4">quia igitur dedit Dominus Deus vester fratribus vestris quietem ac pacem sicut pollicitus est revertimini et ite in tabernacula vestra et in terram possessionis quam tradidit vobis Moses famulus Domini trans Iordanem</VERS>
      <VERS vnumber="5">ita dumtaxat ut custodiatis adtente et opere conpleatis mandatum et legem quam praecepit vobis Moses servus Domini ut diligatis Dominum Deum vestrum et ambuletis in omnibus viis eius et observetis mandata illius adhereatisque ei ac serviatis in omni corde et in omni anima vestra</VERS>
      <VERS vnumber="6">benedixitque eis Iosue et dimisit eos qui reversi sunt in tabernacula sua</VERS>
      <VERS vnumber="7">tribui autem Manasse mediae possessionem Moses dederat in Basan et idcirco mediae quae superfuit dedit Iosue sortem inter ceteros fratres suos trans Iordanem ad occidentalem eius plagam cumque dimitteret eos in tabernacula sua et benedixisset illis</VERS>
      <VERS vnumber="8">dixit ad eos in multa substantia atque divitiis revertimini ad sedes vestras cum argento et auro aere ac ferro et veste multiplici dividite praedam hostium cum fratribus vestris</VERS>
      <VERS vnumber="9">reversique sunt et abierunt filii Ruben et filii Gad et dimidia tribus Manasse a filiis Israhel de Silo quae sita est in Chanaan ut intrarent Galaad terram possessionis suae quam obtinuerant iuxta imperium Domini in manu Mosi</VERS>
      <VERS vnumber="10">cumque venissent ad tumulos Iordanis in terra Chanaan aedificaverunt iuxta Iordanem altare infinitae magnitudinis</VERS>
      <VERS vnumber="11">quod cum audissent filii Israhel et ad eos certi nuntii detulissent aedificasse filios Ruben et Gad et dimidiae tribus Manasse altare in terra Chanaan super Iordanis tumulos contra filios Israhel</VERS>
      <VERS vnumber="12">convenerunt omnes in Silo ut ascenderent et dimicarent contra eos</VERS>
      <VERS vnumber="13">et interim miserunt ad illos in terram Galaad Finees filium Eleazar sacerdotem</VERS>
      <VERS vnumber="14">et decem principes cum eo singulos de tribubus singulis</VERS>
      <VERS vnumber="15">qui venerunt ad filios Ruben et Gad et dimidiae tribus Manasse in terram Galaad dixeruntque ad eos</VERS>
      <VERS vnumber="16">haec mandat omnis populus Domini quae est ista transgressio cur reliquistis Dominum Deum Israhel aedificantes altare sacrilegum et a cultu illius recedentes</VERS>
      <VERS vnumber="17">an parum vobis est quod peccastis in Beelphegor et usque in praesentem diem macula huius sceleris in nobis permanet multique de populo corruerunt</VERS>
      <VERS vnumber="18">et vos hodie reliquistis Dominum et cras in universum Israhel eius ira desaeviet</VERS>
      <VERS vnumber="19">quod si putatis inmundam esse terram possessionis vestrae transite ad terram in qua tabernaculum Domini est et habitate inter nos tantum ut a Domino et a nostro consortio non recedatis aedificato altari praeter altare Domini Dei vestri</VERS>
      <VERS vnumber="20">nonne Achan filius Zare praeteriit mandatum Domini et super omnem populum Israhel ira eius incubuit et ille erat unus homo atque utinam solus perisset in scelere suo</VERS>
      <VERS vnumber="21">responderuntque filii Ruben et Gad et dimidiae tribus Manasse principibus legationis Israhel</VERS>
      <VERS vnumber="22">fortissimus Deus Dominus fortissimus Deus Dominus ipse novit et Israhel simul intelleget si praevaricationis animo hoc altare construximus non custodiat nos sed puniat in praesenti</VERS>
      <VERS vnumber="23">et si ea mente fecimus ut holocausta et sacrificium et pacificas victimas super eo inponeremus ipse quaerat et iudicet</VERS>
      <VERS vnumber="24">et non ea magis cogitatione atque tractatu ut diceremus cras dicent filii vestri filiis nostris quid vobis et Domino Deo Israhel</VERS>
      <VERS vnumber="25">terminum posuit Dominus inter nos et vos o filii Ruben et filii Gad Iordanem fluvium et idcirco partem non habetis in Domino et per hanc occasionem avertent filii vestri filios nostros a timore Domini putavimus itaque melius</VERS>
      <VERS vnumber="26">et diximus extruamus nobis altare non in holocausta neque ad victimas offerendas</VERS>
      <VERS vnumber="27">sed in testimonium inter nos et vos et subolem nostram vestramque progeniem ut serviamus Domino et iuris nostri sit offerre holocausta et victimas et pacificas hostias et nequaquam dicant cras filii vestri filiis nostris non est vobis pars in Domino</VERS>
      <VERS vnumber="28">quod si voluerint dicere respondebunt eis ecce altare Domini quod fecerunt patres nostri non in holocausta neque in sacrificium sed in testimonium vestrum ac nostrum</VERS>
      <VERS vnumber="29">absit a nobis hoc scelus ut recedamus a Domino et eius vestigia relinquamus extructo altari ad holocausta et sacrificia et victimas offerendas praeter altare Domini Dei nostri quod extructum est ante tabernaculum eius</VERS>
      <VERS vnumber="30">quibus auditis Finees sacerdos et principes legationis Israhel qui erant cum eo placati sunt et verba filiorum Ruben et Gad et dimidiae tribus Manasse libentissime susceperunt</VERS>
      <VERS vnumber="31">dixitque Finees filius Eleazari sacerdos ad eos nunc scimus quod nobiscum sit Dominus quoniam alieni estis a praevaricatione hac et liberastis filios Israhel de manu Domini</VERS>
      <VERS vnumber="32">reversusque est cum principibus a filiis Ruben et Gad de terra Galaad finium Chanaan ad filios Israhel et rettulit eis</VERS>
      <VERS vnumber="33">placuitque sermo cunctis audientibus et laudaverunt Deum filii Israhel et nequaquam ultra dixerunt ut ascenderent contra eos atque pugnarent et delerent terram possessionis eorum</VERS>
      <VERS vnumber="34">vocaveruntque filii Ruben et filii Gad altare quod extruxerant Testimonium nostrum quod Dominus ipse sit Deus</VERS>
    </CHAPTER>
    <CHAPTER cnumber="23">
      <VERS vnumber="1">evoluto autem multo tempore postquam pacem Dominus dederat Israheli subiectis in gyro nationibus universis et Iosue iam longevo et persenilis aetatis</VERS>
      <VERS vnumber="2">vocavit Iosue omnem Israhelem maioresque natu et principes ac duces et magistros dixitque ad eos ego senui et progressioris aetatis sum</VERS>
      <VERS vnumber="3">vosque cernitis omnia quae fecerit Dominus Deus vester cunctis per circuitum nationibus quomodo pro vobis ipse pugnaverit</VERS>
      <VERS vnumber="4">et nunc quia vobis sorte divisit omnem terram ab orientali parte Iordanis usque ad mare Magnum multaeque adhuc supersunt nationes</VERS>
      <VERS vnumber="5">Dominus Deus vester disperdet eas et auferet a facie vestra et possidebitis terram sicut vobis pollicitus est</VERS>
      <VERS vnumber="6">tantum confortamini et estote solliciti ut custodiatis cuncta quae scripta sunt in volumine legis Mosi et non declinetis ab eis nec ad dextram nec ad sinistram</VERS>
      <VERS vnumber="7">ne postquam intraveritis ad gentes quae inter vos futurae sunt iuretis in nomine deorum earum et serviatis eis et adoretis illos</VERS>
      <VERS vnumber="8">sed adhereatis Domino Deo vestro quod fecistis usque in diem hanc</VERS>
      <VERS vnumber="9">et tunc auferet Dominus in conspectu vestro gentes magnas et robustissimas et nullus vobis resistere poterit</VERS>
      <VERS vnumber="10">unus e vobis persequetur hostium mille viros quia Dominus Deus vester pro vobis ipse pugnabit sicut pollicitus est</VERS>
      <VERS vnumber="11">hoc tantum diligentissime praecavete ut diligatis Dominum Deum vestrum</VERS>
      <VERS vnumber="12">quod si volueritis gentium harum quae inter vos habitant erroribus adherere et cum eis miscere conubia atque amicitias copulare</VERS>
      <VERS vnumber="13">iam nunc scitote quod Dominus Deus vester non eas deleat ante faciem vestram sed sint vobis in foveam ac laqueum et offendiculum ex latere vestro et sudes in oculis vestris donec vos auferat atque disperdat de terra hac optima quam tradidit vobis</VERS>
      <VERS vnumber="14">en ego hodie ingrediar viam universae terrae et toto animo cognoscetis quod de omnibus verbis quae se Dominus praestaturum nobis esse pollicitus est unum non praeterierit in cassum</VERS>
      <VERS vnumber="15">sicut ergo implevit opere quod promisit et prospera cuncta venerunt sic adducet super vos quicquid malorum comminatus est donec vos auferat atque disperdat de terra hac optima quam tradidit vobis</VERS>
      <VERS vnumber="16">eo quod praeterieritis pactum Domini Dei vestri quod pepigit vobiscum et servieritis diis alienis et adoraveritis eos cito atque velociter consurget in vos furor Domini et auferemini de terra hac optima quam tradidit vobis</VERS>
    </CHAPTER>
    <CHAPTER cnumber="24">
      <VERS vnumber="1">congregavitque Iosue omnes tribus Israhel in Sychem et vocavit maiores natu ac principes et iudices et magistros steteruntque in conspectu Domini</VERS>
      <VERS vnumber="2">et ad populum sic locutus est haec dicit Dominus Deus Israhel trans fluvium habitaverunt patres vestri ab initio Thare pater Abraham et Nahor servieruntque diis alienis</VERS>
      <VERS vnumber="3">tuli ergo patrem vestrum Abraham de Mesopotamiae finibus et adduxi eum in terram Chanaan multiplicavique semen eius</VERS>
      <VERS vnumber="4">et dedi ei Isaac illique rursum dedi Iacob et Esau e quibus Esau dedi montem Seir ad possidendum Iacob vero et filii eius descenderunt in Aegyptum</VERS>
      <VERS vnumber="5">misique Mosen et Aaron et percussi Aegyptum multis signis atque portentis</VERS>
      <VERS vnumber="6">eduxique vos et patres vestros de Aegypto et venistis ad mare persecutique sunt Aegyptii patres vestros cum curribus et equitatu usque ad mare Rubrum</VERS>
      <VERS vnumber="7">clamaverunt autem ad Dominum filii Israhel qui posuit tenebras inter vos et Aegyptios et adduxit super eos mare et operuit illos viderunt oculi vestri cuncta quae in Aegypto fecerim et habitastis in solitudine multo tempore</VERS>
      <VERS vnumber="8">et introduxi vos ad terram Amorrei qui habitabat trans Iordanem cumque pugnarent contra vos tradidi eos in manus vestras et possedistis terram eorum atque interfecistis illos</VERS>
      <VERS vnumber="9">surrexit autem Balac filius Sepphor rex Moab et pugnavit contra Israhelem misitque et vocavit Balaam filium Beor ut malediceret vobis</VERS>
      <VERS vnumber="10">et ego nolui audire eum sed e contrario per illum benedixi vobis et liberavi vos de manu eius</VERS>
      <VERS vnumber="11">transistisque Iordanem et venistis ad Hiericho pugnaveruntque contra vos viri civitatis eius Amorreus et Ferezeus et Chananeus et Hettheus et Gergeseus et Eveus et Iebuseus et tradidi illos in manus vestras</VERS>
      <VERS vnumber="12">misique ante vos crabrones et eieci eos de locis suis duos reges Amorreorum non in gladio et arcu tuo</VERS>
      <VERS vnumber="13">dedique vobis terram in qua non laborastis et urbes quas non aedificastis ut habitaretis in eis vineas et oliveta quae non plantastis</VERS>
      <VERS vnumber="14">nunc ergo timete Dominum et servite ei perfecto corde atque verissimo et auferte deos quibus servierunt patres vestri in Mesopotamia et in Aegypto ac servite Domino</VERS>
      <VERS vnumber="15">sin autem malum vobis videtur ut Domino serviatis optio vobis datur eligite hodie quod placet cui potissimum servire debeatis utrum diis quibus servierunt patres vestri in Mesopotamia an diis Amorreorum in quorum terra habitatis ego autem et domus mea serviemus Domino</VERS>
      <VERS vnumber="16">responditque populus et ait absit a nobis ut relinquamus Dominum et serviamus diis alienis</VERS>
      <VERS vnumber="17">Dominus Deus noster ipse eduxit nos et patres nostros de terra Aegypti de domo servitutis fecitque videntibus nobis signa ingentia et custodivit nos in omni via per quam ambulavimus et in cunctis populis per quos transivimus</VERS>
      <VERS vnumber="18">et eiecit universas gentes Amorreum habitatorem terrae quam nos intravimus serviemus igitur Domino quia ipse est Deus noster</VERS>
      <VERS vnumber="19">dixitque Iosue ad populum non poteritis servire Domino Deus enim sanctus et fortis aemulator est nec ignoscet sceleribus vestris atque peccatis</VERS>
      <VERS vnumber="20">si dimiseritis Dominum et servieritis diis alienis convertet se et adfliget vos atque subvertet postquam vobis praestiterit bona</VERS>
      <VERS vnumber="21">dixitque populus ad Iosue nequaquam ita ut loqueris erit sed Domino serviemus</VERS>
      <VERS vnumber="22">et Iosue ad populum testes inquit vos estis quia ipsi elegeritis vobis Dominum ut serviatis ei responderuntque testes</VERS>
      <VERS vnumber="23">nunc ergo ait auferte deos alienos de medio vestrum et inclinate corda vestra ad Dominum Deum Israhel</VERS>
      <VERS vnumber="24">dixitque populus ad Iosue Domino Deo nostro serviemus oboedientes praeceptis eius</VERS>
      <VERS vnumber="25">percussit igitur Iosue in die illo foedus et proposuit populo praecepta atque iudicia in Sychem</VERS>
      <VERS vnumber="26">scripsitque omnia verba haec in volumine legis Dei et tulit lapidem pergrandem posuitque eum subter quercum quae erat in sanctuario Domini</VERS>
      <VERS vnumber="27">et dixit ad omnem populum en lapis iste erit vobis in testimonium quod audierit omnia verba Domini quae locutus est vobis ne forte postea negare velitis et mentiri Domino Deo vestro</VERS>
      <VERS vnumber="28">dimisitque populum singulos in possessionem suam</VERS>
      <VERS vnumber="29">et post haec mortuus est Iosue filius Nun servus Domini centum decem annorum</VERS>
      <VERS vnumber="30">sepelieruntque eum in finibus possessionis suae in Thamnathsare quae sita est in monte Ephraim a septentrionali parte montis Gaas</VERS>
      <VERS vnumber="31">servivitque Israhel Domino cunctis diebus Iosue et seniorum qui longo vixerunt tempore post Iosue et qui noverant omnia opera Domini quae fecerat in Israhel</VERS>
      <VERS vnumber="32">ossa quoque Ioseph quae tulerant filii Israhel de Aegypto sepelierunt in Sychem in parte agri quem emerat Iacob a filiis Emmor patris Sychem centum novellis ovibus et fuit in possessione filiorum Ioseph</VERS>
      <VERS vnumber="33">Eleazar quoque filius Aaron mortuus est et sepelierunt eum in Gaab Finees filii eius quae data est ei in monte Ephraim</VERS>
    </CHAPTER>
  </BIBLEBOOK>
</XMLBIBLE>

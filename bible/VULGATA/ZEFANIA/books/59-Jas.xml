<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="59" bname="Epistula Iacobi">
    <CHAPTER cnumber="1">
      <VERS vnumber="1">Iacobus Dei et Domini nostri Iesu Christi servus duodecim tribubus quae sunt in dispersione salutem</VERS>
      <VERS vnumber="2">omne gaudium existimate fratres mei cum in temptationibus variis incideritis</VERS>
      <VERS vnumber="3">scientes quod probatio fidei vestrae patientiam operatur</VERS>
      <VERS vnumber="4">patientia autem opus perfectum habeat ut sitis perfecti et integri in nullo deficientes</VERS>
      <VERS vnumber="5">si quis autem vestrum indiget sapientiam postulet a Deo qui dat omnibus affluenter et non inproperat et dabitur ei</VERS>
      <VERS vnumber="6">postulet autem in fide nihil haesitans qui enim haesitat similis est fluctui maris qui a vento movetur et circumfertur</VERS>
      <VERS vnumber="7">non ergo aestimet homo ille quod accipiat aliquid a Domino</VERS>
      <VERS vnumber="8">vir duplex animo inconstans in omnibus viis suis</VERS>
      <VERS vnumber="9">glorietur autem frater humilis in exaltatione sua</VERS>
      <VERS vnumber="10">dives autem in humilitate sua quoniam sicut flos faeni transibit</VERS>
      <VERS vnumber="11">exortus est enim sol cum ardore et arefecit faenum et flos eius decidit et decor vultus eius deperiit ita et dives in itineribus suis marcescet</VERS>
      <VERS vnumber="12">beatus vir qui suffert temptationem quia cum probatus fuerit accipiet coronam vitae quam repromisit Deus diligentibus se</VERS>
      <VERS vnumber="13">nemo cum temptatur dicat quoniam a Deo temptor Deus enim intemptator malorum est ipse autem neminem temptat</VERS>
      <VERS vnumber="14">unusquisque vero temptatur a concupiscentia sua abstractus et inlectus</VERS>
      <VERS vnumber="15">dein concupiscentia cum conceperit parit peccatum peccatum vero cum consummatum fuerit generat mortem</VERS>
      <VERS vnumber="16">nolite itaque errare fratres mei dilectissimi</VERS>
      <VERS vnumber="17">omne datum optimum et omne donum perfectum desursum est descendens a Patre luminum apud quem non est transmutatio nec vicissitudinis obumbratio</VERS>
      <VERS vnumber="18">voluntarie genuit nos verbo veritatis ut simus initium aliquod creaturae eius</VERS>
      <VERS vnumber="19">scitis fratres mei dilecti sit autem omnis homo velox ad audiendum tardus autem ad loquendum et tardus ad iram</VERS>
      <VERS vnumber="20">ira enim viri iustitiam Dei non operatur</VERS>
      <VERS vnumber="21">propter quod abicientes omnem inmunditiam et abundantiam malitiae in mansuetudine suscipite insitum verbum quod potest salvare animas vestras</VERS>
      <VERS vnumber="22">estote autem factores verbi et non auditores tantum fallentes vosmet ipsos</VERS>
      <VERS vnumber="23">quia si quis auditor est verbi et non factor hic conparabitur viro consideranti vultum nativitatis suae in speculo</VERS>
      <VERS vnumber="24">consideravit enim se et abiit et statim oblitus est qualis fuerit</VERS>
      <VERS vnumber="25">qui autem perspexerit in lege perfecta libertatis et permanserit non auditor obliviosus factus sed factor operis hic beatus in facto suo erit</VERS>
      <VERS vnumber="26">si quis autem putat se religiosum esse non refrenans linguam suam sed seducens cor suum huius vana est religio</VERS>
      <VERS vnumber="27">religio munda et inmaculata apud Deum et Patrem haec est visitare pupillos et viduas in tribulatione eorum inmaculatum se custodire ab hoc saeculo</VERS>
    </CHAPTER>
    <CHAPTER cnumber="2">
      <VERS vnumber="1">fratres mei nolite in personarum acceptione habere fidem Domini nostri Iesu Christi gloriae</VERS>
      <VERS vnumber="2">etenim si introierit in conventu vestro vir aureum anulum habens in veste candida introierit autem et pauper in sordido habitu</VERS>
      <VERS vnumber="3">et intendatis in eum qui indutus est veste praeclara et dixeritis tu sede hic bene pauperi autem dicatis tu sta illic aut sede sub scabillo pedum meorum</VERS>
      <VERS vnumber="4">nonne iudicatis apud vosmet ipsos et facti estis iudices cogitationum iniquarum</VERS>
      <VERS vnumber="5">audite fratres mei dilectissimi nonne Deus elegit pauperes in hoc mundo divites in fide et heredes regni quod repromisit Deus diligentibus se</VERS>
      <VERS vnumber="6">vos autem exhonorastis pauperem nonne divites per potentiam opprimunt vos et ipsi trahunt vos ad iudicia</VERS>
      <VERS vnumber="7">nonne ipsi blasphemant bonum nomen quod invocatum est super vos</VERS>
      <VERS vnumber="8">si tamen legem perficitis regalem secundum scripturas diliges proximum tuum sicut te ipsum bene facitis</VERS>
      <VERS vnumber="9">si autem personas accipitis peccatum operamini redarguti a lege quasi transgressores</VERS>
      <VERS vnumber="10">quicumque autem totam legem servaverit offendat autem in uno factus est omnium reus</VERS>
      <VERS vnumber="11">qui enim dixit non moechaberis dixit et non occides quod si non moechaberis occides autem factus es transgressor legis</VERS>
      <VERS vnumber="12">sic loquimini et sic facite sicut per legem libertatis incipientes iudicari</VERS>
      <VERS vnumber="13">iudicium enim sine misericordia illi qui non fecit misericordiam superexultat autem misericordia iudicio</VERS>
      <VERS vnumber="14">quid proderit fratres mei si fidem quis dicat se habere opera autem non habeat numquid poterit fides salvare eum</VERS>
      <VERS vnumber="15">si autem frater aut soror nudi sunt et indigent victu cotidiano</VERS>
      <VERS vnumber="16">dicat autem aliquis de vobis illis ite in pace calefacimini et saturamini non dederitis autem eis quae necessaria sunt corporis quid proderit</VERS>
      <VERS vnumber="17">sic et fides si non habeat opera mortua est in semet ipsam</VERS>
      <VERS vnumber="18">sed dicet quis tu fidem habes et ego opera habeo ostende mihi fidem tuam sine operibus et ego ostendam tibi ex operibus fidem meam</VERS>
      <VERS vnumber="19">tu credis quoniam unus est Deus bene facis et daemones credunt et contremescunt</VERS>
      <VERS vnumber="20">vis autem scire o homo inanis quoniam fides sine operibus otiosa est</VERS>
      <VERS vnumber="21">Abraham pater noster nonne ex operibus iustificatus est offerens Isaac filium suum super altare</VERS>
      <VERS vnumber="22">vides quoniam fides cooperabatur operibus illius et ex operibus fides consummata est</VERS>
      <VERS vnumber="23">et suppleta est scriptura dicens credidit Abraham Deo et reputatum est illi ad iustitiam et amicus Dei appellatus est</VERS>
      <VERS vnumber="24">videtis quoniam ex operibus iustificatur homo et non ex fide tantum</VERS>
      <VERS vnumber="25">similiter autem et Raab meretrix nonne ex operibus iustificata est suscipiens nuntios et alia via eiciens</VERS>
      <VERS vnumber="26">sicut enim corpus sine spiritu emortuum est ita et fides sine operibus mortua est</VERS>
    </CHAPTER>
    <CHAPTER cnumber="3">
      <VERS vnumber="1">nolite plures magistri fieri fratres mei scientes quoniam maius iudicium sumitis</VERS>
      <VERS vnumber="2">in multis enim offendimus omnes si quis in verbo non offendit hic perfectus est vir potens etiam freno circumducere totum corpus</VERS>
      <VERS vnumber="3">si autem equorum frenos in ora mittimus ad consentiendum nobis et omne corpus illorum circumferimus</VERS>
      <VERS vnumber="4">ecce et naves cum magnae sint et a ventis validis minentur circumferuntur a modico gubernaculo ubi impetus dirigentis voluerit</VERS>
      <VERS vnumber="5">ita et lingua modicum quidem membrum est et magna exultat ecce quantus ignis quam magnam silvam incendit</VERS>
      <VERS vnumber="6">et lingua ignis est universitas iniquitatis lingua constituitur in membris nostris quae maculat totum corpus et inflammat rotam nativitatis nostrae inflammata a gehenna</VERS>
      <VERS vnumber="7">omnis enim natura bestiarum et volucrum et serpentium etiam ceterorum domantur et domita sunt a natura humana</VERS>
      <VERS vnumber="8">linguam autem nullus hominum domare potest inquietum malum plena veneno mortifero</VERS>
      <VERS vnumber="9">in ipsa benedicimus Dominum et Patrem et in ipsa maledicimus homines qui ad similitudinem Dei facti sunt</VERS>
      <VERS vnumber="10">ex ipso ore procedit benedictio et maledictio non oportet fratres mei haec ita fieri</VERS>
      <VERS vnumber="11">numquid fons de eodem foramine emanat dulcem et amaram aquam</VERS>
      <VERS vnumber="12">numquid potest fratres mei ficus olivas facere aut vitis ficus sic neque salsa dulcem potest facere aquam</VERS>
      <VERS vnumber="13">quis sapiens et disciplinatus inter vos ostendat ex bona conversatione operationem suam in mansuetudine sapientiae</VERS>
      <VERS vnumber="14">quod si zelum amarum habetis et contentiones in cordibus vestris nolite gloriari et mendaces esse adversus veritatem</VERS>
      <VERS vnumber="15">non est ista sapientia desursum descendens sed terrena animalis diabolica</VERS>
      <VERS vnumber="16">ubi enim zelus et contentio ibi inconstantia et omne opus pravum</VERS>
      <VERS vnumber="17">quae autem desursum est sapientia primum quidem pudica est deinde pacifica modesta suadibilis plena misericordia et fructibus bonis non iudicans sine simulatione</VERS>
      <VERS vnumber="18">fructus autem iustitiae in pace seminatur facientibus pacem</VERS>
    </CHAPTER>
    <CHAPTER cnumber="4">
      <VERS vnumber="1">unde bella et lites in vobis nonne hinc ex concupiscentiis vestris quae militant in membris vestris</VERS>
      <VERS vnumber="2">concupiscitis et non habetis occiditis et zelatis et non potestis adipisci litigatis et belligeratis non habetis propter quod non postulatis</VERS>
      <VERS vnumber="3">petitis et non accipitis eo quod male petatis ut in concupiscentiis vestris insumatis</VERS>
      <VERS vnumber="4">adulteri nescitis quia amicitia huius mundi inimica est Dei quicumque ergo voluerit amicus esse saeculi huius inimicus Dei constituitur</VERS>
      <VERS vnumber="5">aut putatis quia inaniter scriptura dicat ad invidiam concupiscit Spiritus qui inhabitat in nobis</VERS>
      <VERS vnumber="6">maiorem autem dat gratiam propter quod dicit Deus superbis resistit humilibus autem dat gratiam</VERS>
      <VERS vnumber="7">subditi igitur estote Deo resistite autem diabolo et fugiet a vobis</VERS>
      <VERS vnumber="8">adpropiate Domino et adpropinquabit vobis emundate manus peccatores et purificate corda duplices animo</VERS>
      <VERS vnumber="9">miseri estote et lugete et plorate risus vester in luctum convertatur et gaudium in maerorem</VERS>
      <VERS vnumber="10">humiliamini in conspectu Domini et exaltabit vos</VERS>
      <VERS vnumber="11">nolite detrahere de alterutrum fratres qui detrahit fratri aut qui iudicat fratrem suum detrahit legi et iudicat legem si autem iudicas legem non es factor legis sed iudex</VERS>
      <VERS vnumber="12">unus est legislator et iudex qui potest perdere et liberare tu autem quis es qui iudicas proximum</VERS>
      <VERS vnumber="13">ecce nunc qui dicitis hodie aut crastino ibimus in illam civitatem et faciemus quidem ibi annum et mercabimur et lucrum faciemus</VERS>
      <VERS vnumber="14">qui ignoratis quid erit in crastinum quae enim est vita vestra vapor est ad modicum parens deinceps exterminatur</VERS>
      <VERS vnumber="15">pro eo ut dicatis si Dominus voluerit et vixerimus faciemus hoc aut illud</VERS>
      <VERS vnumber="16">nunc autem exultatis in superbiis vestris omnis exultatio talis maligna est</VERS>
      <VERS vnumber="17">scienti igitur bonum facere et non facienti peccatum est illi</VERS>
    </CHAPTER>
    <CHAPTER cnumber="5">
      <VERS vnumber="1">age nunc divites plorate ululantes in miseriis quae advenient vobis</VERS>
      <VERS vnumber="2">divitiae vestrae putrefactae sunt et vestimenta vestra a tineis comesta sunt</VERS>
      <VERS vnumber="3">aurum et argentum vestrum eruginavit et erugo eorum in testimonium vobis erit et manducabit carnes vestras sicut ignis thesaurizastis in novissimis diebus</VERS>
      <VERS vnumber="4">ecce merces operariorum qui messuerunt regiones vestras qui fraudatus est a vobis clamat et clamor ipsorum in aures Domini Sabaoth introiit</VERS>
      <VERS vnumber="5">epulati estis super terram et in luxuriis enutristis corda vestra in die occisionis</VERS>
      <VERS vnumber="6">addixistis occidistis iustum non resistit vobis</VERS>
      <VERS vnumber="7">patientes igitur estote fratres usque ad adventum Domini ecce agricola expectat pretiosum fructum terrae patienter ferens donec accipiat temporivum et serotinum</VERS>
      <VERS vnumber="8">patientes estote et vos confirmate corda vestra quoniam adventus Domini adpropinquavit</VERS>
      <VERS vnumber="9">nolite ingemescere fratres in alterutrum ut non iudicemini ecce iudex ante ianuam adsistit</VERS>
      <VERS vnumber="10">exemplum accipite fratres laboris et patientiae prophetas qui locuti sunt in nomine Domini</VERS>
      <VERS vnumber="11">ecce beatificamus qui sustinuerunt sufferentiam Iob audistis et finem Domini vidistis quoniam misericors est Dominus et miserator</VERS>
      <VERS vnumber="12">ante omnia autem fratres mei nolite iurare neque per caelum neque per terram neque aliud quodcumque iuramentum sit autem vestrum est est non non uti non sub iudicio decidatis</VERS>
      <VERS vnumber="13">tristatur aliquis vestrum oret aequo animo est psallat</VERS>
      <VERS vnumber="14">infirmatur quis in vobis inducat presbyteros ecclesiae et orent super eum unguentes eum oleo in nomine Domini</VERS>
      <VERS vnumber="15">et oratio fidei salvabit infirmum et adlevabit eum Dominus et si in peccatis sit dimittentur ei</VERS>
      <VERS vnumber="16">confitemini ergo alterutrum peccata vestra et orate pro invicem ut salvemini multum enim valet deprecatio iusti adsidua</VERS>
      <VERS vnumber="17">Helias homo erat similis nobis passibilis et oratione oravit ut non plueret super terram et non pluit annos tres et menses sex</VERS>
      <VERS vnumber="18">et rursum oravit et caelum dedit pluviam et terra dedit fructum suum</VERS>
      <VERS vnumber="19">fratres mei si quis ex vobis erraverit a veritate et converterit quis eum</VERS>
      <VERS vnumber="20">scire debet quoniam qui converti fecerit peccatorem ab errore viae suae salvabit animam eius a morte et operit multitudinem peccatorum</VERS>
    </CHAPTER>
  </BIBLEBOOK>
</XMLBIBLE>

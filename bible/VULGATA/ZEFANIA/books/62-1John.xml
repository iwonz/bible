<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="62" bname="Epistula I Ioannis">
    <CHAPTER cnumber="1">
      <VERS vnumber="1">quod fuit ab initio quod audivimus quod vidimus oculis nostris quod perspeximus et manus nostrae temptaverunt de verbo vitae</VERS>
      <VERS vnumber="2">et vita manifestata est et vidimus et testamur et adnuntiamus vobis vitam aeternam quae erat apud Patrem et apparuit nobis</VERS>
      <VERS vnumber="3">quod vidimus et audivimus adnuntiamus et vobis ut et vos societatem habeatis nobiscum et societas nostra sit cum Patre et cum Filio eius Iesu Christo</VERS>
      <VERS vnumber="4">et haec scribimus vobis ut gaudium nostrum sit plenum</VERS>
      <VERS vnumber="5">et haec est adnuntiatio quam audivimus ab eo et adnuntiamus vobis quoniam Deus lux est et tenebrae in eo non sunt ullae</VERS>
      <VERS vnumber="6">si dixerimus quoniam societatem habemus cum eo et in tenebris ambulamus mentimur et non facimus veritatem</VERS>
      <VERS vnumber="7">si autem in luce ambulemus sicut et ipse est in luce societatem habemus ad invicem et sanguis Iesu Filii eius mundat nos ab omni peccato</VERS>
      <VERS vnumber="8">si dixerimus quoniam peccatum non habemus ipsi nos seducimus et veritas in nobis non est</VERS>
      <VERS vnumber="9">si confiteamur peccata nostra fidelis est et iustus ut remittat nobis peccata et emundet nos ab omni iniquitate</VERS>
      <VERS vnumber="10">si dixerimus quoniam non peccavimus mendacem facimus eum et verbum eius non est in nobis</VERS>
    </CHAPTER>
    <CHAPTER cnumber="2">
      <VERS vnumber="1">filioli mei haec scribo vobis ut non peccetis sed et si quis peccaverit advocatum habemus apud Patrem Iesum Christum iustum</VERS>
      <VERS vnumber="2">et ipse est propitiatio pro peccatis nostris non pro nostris autem tantum sed etiam pro totius mundi</VERS>
      <VERS vnumber="3">et in hoc scimus quoniam cognovimus eum si mandata eius observemus</VERS>
      <VERS vnumber="4">qui dicit se nosse eum et mandata eius non custodit mendax est in hoc veritas non est</VERS>
      <VERS vnumber="5">qui autem servat verbum eius vere in hoc caritas Dei perfecta est in hoc scimus quoniam in ipso sumus</VERS>
      <VERS vnumber="6">qui dicit se in ipso manere debet sicut ille ambulavit et ipse ambulare</VERS>
      <VERS vnumber="7">carissimi non mandatum novum scribo vobis sed mandatum vetus quod habuistis ab initio mandatum vetus est verbum quod audistis</VERS>
      <VERS vnumber="8">iterum mandatum novum scribo vobis quod est verum et in ipso et in vobis quoniam tenebrae transeunt et lumen verum iam lucet</VERS>
      <VERS vnumber="9">qui dicit se in luce esse et fratrem suum odit in tenebris est usque adhuc</VERS>
      <VERS vnumber="10">qui diligit fratrem suum in lumine manet et scandalum in eo non est</VERS>
      <VERS vnumber="11">qui autem odit fratrem suum in tenebris est et in tenebris ambulat et nescit quo eat quoniam tenebrae obcaecaverunt oculos eius</VERS>
      <VERS vnumber="12">scribo vobis filioli quoniam remittuntur vobis peccata propter nomen eius</VERS>
      <VERS vnumber="13">scribo vobis patres quoniam cognovistis eum qui ab initio est scribo vobis adulescentes quoniam vicistis malignum</VERS>
      <VERS vnumber="14">scripsi vobis infantes quoniam cognovistis Patrem scripsi vobis patres quia cognovistis eum qui ab initio scripsi vobis adulescentes quia fortes estis et verbum Dei in vobis manet et vicistis malignum</VERS>
      <VERS vnumber="15">nolite diligere mundum neque ea quae in mundo sunt si quis diligit mundum non est caritas Patris in eo</VERS>
      <VERS vnumber="16">quoniam omne quod est in mundo concupiscentia carnis et concupiscentia oculorum est et superbia vitae quae non est ex Patre sed ex mundo est</VERS>
      <VERS vnumber="17">et mundus transit et concupiscentia eius qui autem facit voluntatem Dei manet in aeternum</VERS>
      <VERS vnumber="18">filioli novissima hora est et sicut audistis quia antichristus venit nunc antichristi multi facti sunt unde scimus quoniam novissima hora est</VERS>
      <VERS vnumber="19">ex nobis prodierunt sed non erant ex nobis nam si fuissent ex nobis permansissent utique nobiscum sed ut manifesti sint quoniam non sunt omnes ex nobis</VERS>
      <VERS vnumber="20">sed vos unctionem habetis a Sancto et nostis omnia</VERS>
      <VERS vnumber="21">non scripsi vobis quasi ignorantibus veritatem sed quasi scientibus eam et quoniam omne mendacium ex veritate non est</VERS>
      <VERS vnumber="22">quis est mendax nisi is qui negat quoniam Iesus non est Christus hic est antichristus qui negat Patrem et Filium</VERS>
      <VERS vnumber="23">omnis qui negat Filium nec Patrem habet qui confitetur Filium et Patrem habet</VERS>
      <VERS vnumber="24">vos quod audistis ab initio in vobis permaneat si in vobis permanserit quod ab initio audistis et vos in Filio et Patre manebitis</VERS>
      <VERS vnumber="25">et haec est repromissio quam ipse pollicitus est nobis vitam aeternam</VERS>
      <VERS vnumber="26">haec scripsi vobis de eis qui seducunt vos</VERS>
      <VERS vnumber="27">et vos unctionem quam accepistis ab eo manet in vobis et non necesse habetis ut aliquis doceat vos sed sicut unctio eius docet vos de omnibus et verum est et non est mendacium et sicut docuit vos manete in eo</VERS>
      <VERS vnumber="28">et nunc filioli manete in eo ut cum apparuerit habeamus fiduciam et non confundamur ab eo in adventu eius</VERS>
      <VERS vnumber="29">si scitis quoniam iustus est scitote quoniam et omnis qui facit iustitiam ex ipso natus est</VERS>
    </CHAPTER>
    <CHAPTER cnumber="3">
      <VERS vnumber="1">videte qualem caritatem dedit nobis Pater ut filii Dei nominemur et sumus propter hoc mundus non novit nos quia non novit eum</VERS>
      <VERS vnumber="2">carissimi nunc filii Dei sumus et nondum apparuit quid erimus scimus quoniam cum apparuerit similes ei erimus quoniam videbimus eum sicuti est</VERS>
      <VERS vnumber="3">et omnis qui habet spem hanc in eo sanctificat se sicut et ille sanctus est</VERS>
      <VERS vnumber="4">omnis qui facit peccatum et iniquitatem facit et peccatum est iniquitas</VERS>
      <VERS vnumber="5">et scitis quoniam ille apparuit ut peccata tolleret et peccatum in eo non est</VERS>
      <VERS vnumber="6">omnis qui in eo manet non peccat omnis qui peccat non vidit eum nec cognovit eum</VERS>
      <VERS vnumber="7">filioli nemo vos seducat qui facit iustitiam iustus est sicut et ille iustus est</VERS>
      <VERS vnumber="8">qui facit peccatum ex diabolo est quoniam ab initio diabolus peccat in hoc apparuit Filius Dei ut dissolvat opera diaboli</VERS>
      <VERS vnumber="9">omnis qui natus est ex Deo peccatum non facit quoniam semen ipsius in eo manet et non potest peccare quoniam ex Deo natus est</VERS>
      <VERS vnumber="10">in hoc manifesti sunt filii Dei et filii diaboli omnis qui non est iustus non est de Deo et qui non diligit fratrem suum</VERS>
      <VERS vnumber="11">quoniam haec est adnuntiatio quam audistis ab initio ut diligamus alterutrum</VERS>
      <VERS vnumber="12">non sicut Cain ex maligno erat et occidit fratrem suum et propter quid occidit eum quoniam opera eius maligna erant fratris autem eius iusta</VERS>
      <VERS vnumber="13">nolite mirari fratres si odit vos mundus</VERS>
      <VERS vnumber="14">nos scimus quoniam translati sumus de morte in vitam quoniam diligimus fratres qui non diligit manet in morte</VERS>
      <VERS vnumber="15">omnis qui odit fratrem suum homicida est et scitis quoniam omnis homicida non habet vitam aeternam in se manentem</VERS>
      <VERS vnumber="16">in hoc cognovimus caritatem quoniam ille pro nobis animam suam posuit et nos debemus pro fratribus animas ponere</VERS>
      <VERS vnumber="17">qui habuerit substantiam mundi et viderit fratrem suum necesse habere et clauserit viscera sua ab eo quomodo caritas Dei manet in eo</VERS>
      <VERS vnumber="18">filioli non diligamus verbo nec lingua sed opere et veritate</VERS>
      <VERS vnumber="19">in hoc cognoscimus quoniam ex veritate sumus et in conspectu eius suadeamus corda nostra</VERS>
      <VERS vnumber="20">quoniam si reprehenderit nos cor maior est Deus corde nostro et novit omnia</VERS>
      <VERS vnumber="21">carissimi si cor non reprehenderit nos fiduciam habemus ad Deum</VERS>
      <VERS vnumber="22">et quodcumque petierimus accipiemus ab eo quoniam mandata eius custodimus et ea quae sunt placita coram eo facimus</VERS>
      <VERS vnumber="23">et hoc est mandatum eius ut credamus in nomine Filii eius Iesu Christi et diligamus alterutrum sicut dedit mandatum nobis</VERS>
      <VERS vnumber="24">et qui servat mandata eius in illo manet et ipse in eo et in hoc scimus quoniam manet in nobis de Spiritu quem nobis dedit</VERS>
    </CHAPTER>
    <CHAPTER cnumber="4">
      <VERS vnumber="1">carissimi nolite omni spiritui credere sed probate spiritus si ex Deo sint quoniam multi pseudoprophetae exierunt in mundum</VERS>
      <VERS vnumber="2">in hoc cognoscitur Spiritus Dei omnis spiritus qui confitetur Iesum Christum in carne venisse ex Deo est</VERS>
      <VERS vnumber="3">et omnis spiritus qui solvit Iesum ex Deo non est et hoc est antichristi quod audistis quoniam venit et nunc iam in mundo est</VERS>
      <VERS vnumber="4">vos ex Deo estis filioli et vicistis eos quoniam maior est qui in vobis est quam qui in mundo</VERS>
      <VERS vnumber="5">ipsi de mundo sunt ideo de mundo loquuntur et mundus eos audit</VERS>
      <VERS vnumber="6">nos ex Deo sumus qui novit Deum audit nos qui non est ex Deo non audit nos in hoc cognoscimus Spiritum veritatis et spiritum erroris</VERS>
      <VERS vnumber="7">carissimi diligamus invicem quoniam caritas ex Deo est et omnis qui diligit ex Deo natus est et cognoscit Deum</VERS>
      <VERS vnumber="8">qui non diligit non novit Deum quoniam Deus caritas est</VERS>
      <VERS vnumber="9">in hoc apparuit caritas Dei in nobis quoniam Filium suum unigenitum misit Deus in mundum ut vivamus per eum</VERS>
      <VERS vnumber="10">in hoc est caritas non quasi nos dilexerimus Deum sed quoniam ipse dilexit nos et misit Filium suum propitiationem pro peccatis nostris</VERS>
      <VERS vnumber="11">carissimi si sic Deus dilexit nos et nos debemus alterutrum diligere</VERS>
      <VERS vnumber="12">Deum nemo vidit umquam si diligamus invicem Deus in nobis manet et caritas eius in nobis perfecta est</VERS>
      <VERS vnumber="13">in hoc intellegimus quoniam in eo manemus et ipse in nobis quoniam de Spiritu suo dedit nobis</VERS>
      <VERS vnumber="14">et nos vidimus et testificamur quoniam Pater misit Filium salvatorem mundi</VERS>
      <VERS vnumber="15">quisque confessus fuerit quoniam Iesus est Filius Dei Deus in eo manet et ipse in Deo</VERS>
      <VERS vnumber="16">et nos cognovimus et credidimus caritati quam habet Deus in nobis Deus caritas est et qui manet in caritate in Deo manet et Deus in eo</VERS>
      <VERS vnumber="17">in hoc perfecta est caritas nobiscum ut fiduciam habeamus in die iudicii quia sicut ille est et nos sumus in hoc mundo</VERS>
      <VERS vnumber="18">timor non est in caritate sed perfecta caritas foras mittit timorem quoniam timor poenam habet qui autem timet non est perfectus in caritate</VERS>
      <VERS vnumber="19">nos ergo diligamus quoniam Deus prior dilexit nos</VERS>
      <VERS vnumber="20">si quis dixerit quoniam diligo Deum et fratrem suum oderit mendax est qui enim non diligit fratrem suum quem vidit Deum quem non vidit quomodo potest diligere</VERS>
      <VERS vnumber="21">et hoc mandatum habemus ab eo ut qui diligit Deum diligat et fratrem suum</VERS>
    </CHAPTER>
    <CHAPTER cnumber="5">
      <VERS vnumber="1">omnis qui credit quoniam Iesus est Christus ex Deo natus est et omnis qui diligit eum qui genuit diligit eum qui natus est ex eo</VERS>
      <VERS vnumber="2">in hoc cognoscimus quoniam diligimus natos Dei cum Deum diligamus et mandata eius faciamus</VERS>
      <VERS vnumber="3">haec est enim caritas Dei ut mandata eius custodiamus et mandata eius gravia non sunt</VERS>
      <VERS vnumber="4">quoniam omne quod natum est ex Deo vincit mundum et haec est victoria quae vincit mundum fides nostra</VERS>
      <VERS vnumber="5">quis est qui vincit mundum nisi qui credit quoniam Iesus est Filius Dei</VERS>
      <VERS vnumber="6">hic est qui venit per aquam et sanguinem Iesus Christus non in aqua solum sed in aqua et sanguine et Spiritus est qui testificatur quoniam Christus est veritas</VERS>
      <VERS vnumber="7">quia tres sunt qui testimonium dant</VERS>
      <VERS vnumber="8">Spiritus et aqua et sanguis et tres unum sunt</VERS>
      <VERS vnumber="9">si testimonium hominum accipimus testimonium Dei maius est quoniam hoc est testimonium Dei quod maius est quia testificatus est de Filio suo</VERS>
      <VERS vnumber="10">qui credit in Filio Dei habet testimonium Dei in se qui non credit Filio mendacem facit eum quoniam non credidit in testimonio quod testificatus est Deus de Filio suo</VERS>
      <VERS vnumber="11">et hoc est testimonium quoniam vitam aeternam dedit nobis Deus et haec vita in Filio eius est</VERS>
      <VERS vnumber="12">qui habet Filium habet vitam qui non habet Filium Dei vitam non habet</VERS>
      <VERS vnumber="13">haec scripsi vobis ut sciatis quoniam vitam habetis aeternam qui creditis in nomine Filii Dei</VERS>
      <VERS vnumber="14">et haec est fiducia quam habemus ad eum quia quodcumque petierimus secundum voluntatem eius audit nos</VERS>
      <VERS vnumber="15">et scimus quoniam audit nos quicquid petierimus scimus quoniam habemus petitiones quas postulavimus ab eo</VERS>
      <VERS vnumber="16">qui scit fratrem suum peccare peccatum non ad mortem petet et dabit ei vitam peccantibus non ad mortem est peccatum ad mortem non pro illo dico ut roget</VERS>
      <VERS vnumber="17">omnis iniquitas peccatum est et est peccatum non ad mortem</VERS>
      <VERS vnumber="18">scimus quoniam omnis qui natus est ex Deo non peccat sed generatio Dei conservat eum et malignus non tangit eum</VERS>
      <VERS vnumber="19">scimus quoniam ex Deo sumus et mundus totus in maligno positus est</VERS>
      <VERS vnumber="20">et scimus quoniam Filius Dei venit et dedit nobis sensum ut cognoscamus verum Deum et simus in vero Filio eius hic est verus Deus et vita aeterna</VERS>
      <VERS vnumber="21">filioli custodite vos a simulacris</VERS>
    </CHAPTER>
  </BIBLEBOOK>
</XMLBIBLE>

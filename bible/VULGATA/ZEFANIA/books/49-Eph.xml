<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="49" bname="Epistula ad Ephesios">
    <CHAPTER cnumber="1">
      <VERS vnumber="1">Paulus apostolus Christi Iesu per voluntatem Dei sanctis omnibus qui sunt Ephesi et fidelibus in Christo Iesu</VERS>
      <VERS vnumber="2">gratia vobis et pax a Deo Patre nostro et Domino Iesu Christo</VERS>
      <VERS vnumber="3">benedictus Deus et Pater Domini nostri Iesu Christi qui benedixit nos in omni benedictione spiritali in caelestibus in Christo</VERS>
      <VERS vnumber="4">sicut elegit nos in ipso ante mundi constitutionem ut essemus sancti et inmaculati in conspectu eius in caritate</VERS>
      <VERS vnumber="5">qui praedestinavit nos in adoptionem filiorum per Iesum Christum in ipsum secundum propositum voluntatis suae</VERS>
      <VERS vnumber="6">in laudem gloriae gratiae suae in qua gratificavit nos in dilecto</VERS>
      <VERS vnumber="7">in quo habemus redemptionem per sanguinem eius remissionem peccatorum secundum divitias gratiae eius</VERS>
      <VERS vnumber="8">quae superabundavit in nobis in omni sapientia et prudentia</VERS>
      <VERS vnumber="9">ut notum faceret nobis sacramentum voluntatis suae secundum bonum placitum eius quod proposuit in eo</VERS>
      <VERS vnumber="10">in dispensationem plenitudinis temporum instaurare omnia in Christo quae in caelis et quae in terra sunt in ipso</VERS>
      <VERS vnumber="11">in quo etiam sorte vocati sumus praedestinati secundum propositum eius qui omnia operatur secundum consilium voluntatis suae</VERS>
      <VERS vnumber="12">ut simus in laudem gloriae eius qui ante speravimus in Christo</VERS>
      <VERS vnumber="13">in quo et vos cum audissetis verbum veritatis evangelium salutis vestrae in quo et credentes signati estis Spiritu promissionis Sancto</VERS>
      <VERS vnumber="14">qui est pignus hereditatis nostrae in redemptionem adquisitionis in laudem gloriae ipsius</VERS>
      <VERS vnumber="15">propterea et ego audiens fidem vestram quae est in Domino Iesu et dilectionem in omnes sanctos</VERS>
      <VERS vnumber="16">non cesso gratias agens pro vobis memoriam vestri faciens in orationibus meis</VERS>
      <VERS vnumber="17">ut Deus Domini nostri Iesu Christi Pater gloriae det vobis spiritum sapientiae et revelationis in agnitione eius</VERS>
      <VERS vnumber="18">inluminatos oculos cordis vestri ut sciatis quae sit spes vocationis eius quae divitiae gloriae hereditatis eius in sanctis</VERS>
      <VERS vnumber="19">et quae sit supereminens magnitudo virtutis eius in nos qui credidimus secundum operationem potentiae virtutis eius</VERS>
      <VERS vnumber="20">quam operatus est in Christo suscitans illum a mortuis et constituens ad dexteram suam in caelestibus</VERS>
      <VERS vnumber="21">supra omnem principatum et potestatem et virtutem et dominationem et omne nomen quod nominatur non solum in hoc saeculo sed et in futuro</VERS>
      <VERS vnumber="22">et omnia subiecit sub pedibus eius et ipsum dedit caput supra omnia ecclesiae</VERS>
      <VERS vnumber="23">quae est corpus ipsius plenitudo eius qui omnia in omnibus adimpletur</VERS>
    </CHAPTER>
    <CHAPTER cnumber="2">
      <VERS vnumber="1">et vos cum essetis mortui delictis et peccatis vestris</VERS>
      <VERS vnumber="2">in quibus aliquando ambulastis secundum saeculum mundi huius secundum principem potestatis aeris huius spiritus qui nunc operatur in filios diffidentiae</VERS>
      <VERS vnumber="3">in quibus et nos omnes aliquando conversati sumus in desideriis carnis nostrae facientes voluntates carnis et cogitationum et eramus natura filii irae sicut et ceteri</VERS>
      <VERS vnumber="4">Deus autem qui dives est in misericordia propter nimiam caritatem suam qua dilexit nos</VERS>
      <VERS vnumber="5">et cum essemus mortui peccatis convivificavit nos Christo gratia estis salvati</VERS>
      <VERS vnumber="6">et conresuscitavit et consedere fecit in caelestibus in Christo Iesu</VERS>
      <VERS vnumber="7">ut ostenderet in saeculis supervenientibus abundantes divitias gratiae suae in bonitate super nos in Christo Iesu</VERS>
      <VERS vnumber="8">gratia enim estis salvati per fidem et hoc non ex vobis Dei enim donum est</VERS>
      <VERS vnumber="9">non ex operibus ut ne quis glorietur</VERS>
      <VERS vnumber="10">ipsius enim sumus factura creati in Christo Iesu in operibus bonis quae praeparavit Deus ut in illis ambulemus</VERS>
      <VERS vnumber="11">propter quod memores estote quod aliquando vos gentes in carne qui dicimini praeputium ab ea quae dicitur circumcisio in carne manufacta</VERS>
      <VERS vnumber="12">quia eratis illo in tempore sine Christo alienati a conversatione Israhel et hospites testamentorum promissionis spem non habentes et sine Deo in mundo</VERS>
      <VERS vnumber="13">nunc autem in Christo Iesu vos qui aliquando eratis longe facti estis prope in sanguine Christi</VERS>
      <VERS vnumber="14">ipse est enim pax nostra qui fecit utraque unum et medium parietem maceriae solvens inimicitiam in carne sua</VERS>
      <VERS vnumber="15">legem mandatorum decretis evacuans ut duos condat in semet ipsum in unum novum hominem faciens pacem</VERS>
      <VERS vnumber="16">et reconciliet ambos in uno corpore Deo per crucem interficiens inimicitiam in semet ipso</VERS>
      <VERS vnumber="17">et veniens evangelizavit pacem vobis qui longe fuistis et pacem his qui prope</VERS>
      <VERS vnumber="18">quoniam per ipsum habemus accessum ambo in uno Spiritu ad Patrem</VERS>
      <VERS vnumber="19">ergo iam non estis hospites et advenae sed estis cives sanctorum et domestici Dei</VERS>
      <VERS vnumber="20">superaedificati super fundamentum apostolorum et prophetarum ipso summo angulari lapide Christo Iesu</VERS>
      <VERS vnumber="21">in quo omnis aedificatio constructa crescit in templum sanctum in Domino</VERS>
      <VERS vnumber="22">in quo et vos coaedificamini in habitaculum Dei in Spiritu</VERS>
    </CHAPTER>
    <CHAPTER cnumber="3">
      <VERS vnumber="1">huius rei gratia ego Paulus vinctus Christi Iesu pro vobis gentibus</VERS>
      <VERS vnumber="2">si tamen audistis dispensationem gratiae Dei quae data est mihi in vobis</VERS>
      <VERS vnumber="3">quoniam secundum revelationem notum mihi factum est sacramentum sicut supra scripsi in brevi</VERS>
      <VERS vnumber="4">prout potestis legentes intellegere prudentiam meam in mysterio Christi</VERS>
      <VERS vnumber="5">quod aliis generationibus non est agnitum filiis hominum sicuti nunc revelatum est sanctis apostolis eius et prophetis in Spiritu</VERS>
      <VERS vnumber="6">esse gentes coheredes et concorporales et conparticipes promissionis in Christo Iesu per evangelium</VERS>
      <VERS vnumber="7">cuius factus sum minister secundum donum gratiae Dei quae data est mihi secundum operationem virtutis eius</VERS>
      <VERS vnumber="8">mihi omnium sanctorum minimo data est gratia haec in gentibus evangelizare ininvestigabiles divitias Christi</VERS>
      <VERS vnumber="9">et inluminare omnes quae sit dispensatio sacramenti absconditi a saeculis in Deo qui omnia creavit</VERS>
      <VERS vnumber="10">ut innotescat principibus et potestatibus in caelestibus per ecclesiam multiformis sapientia Dei</VERS>
      <VERS vnumber="11">secundum praefinitionem saeculorum quam fecit in Christo Iesu Domino nostro</VERS>
      <VERS vnumber="12">in quo habemus fiduciam et accessum in confidentia per fidem eius</VERS>
      <VERS vnumber="13">propter quod peto ne deficiatis in tribulationibus meis pro vobis quae est gloria vestra</VERS>
      <VERS vnumber="14">huius rei gratia flecto genua mea ad Patrem Domini nostri Iesu Christi</VERS>
      <VERS vnumber="15">ex quo omnis paternitas in caelis et in terra nominatur</VERS>
      <VERS vnumber="16">ut det vobis secundum divitias gloriae suae virtute corroborari per Spiritum eius in interiore homine</VERS>
      <VERS vnumber="17">habitare Christum per fidem in cordibus vestris in caritate radicati et fundati</VERS>
      <VERS vnumber="18">ut possitis conprehendere cum omnibus sanctis quae sit latitudo et longitudo et sublimitas et profundum</VERS>
      <VERS vnumber="19">scire etiam supereminentem scientiae caritatem Christi ut impleamini in omnem plenitudinem Dei</VERS>
      <VERS vnumber="20">ei autem qui potens est omnia facere superabundanter quam petimus aut intellegimus secundum virtutem quae operatur in nobis</VERS>
      <VERS vnumber="21">ipsi gloria in ecclesia et in Christo Iesu in omnes generationes saeculi saeculorum amen</VERS>
    </CHAPTER>
    <CHAPTER cnumber="4">
      <VERS vnumber="1">obsecro itaque vos ego vinctus in Domino ut digne ambuletis vocatione qua vocati estis</VERS>
      <VERS vnumber="2">cum omni humilitate et mansuetudine cum patientia subportantes invicem in caritate</VERS>
      <VERS vnumber="3">solliciti servare unitatem spiritus in vinculo pacis</VERS>
      <VERS vnumber="4">unum corpus et unus spiritus sicut vocati estis in una spe vocationis vestrae</VERS>
      <VERS vnumber="5">unus Dominus una fides unum baptisma</VERS>
      <VERS vnumber="6">unus Deus et Pater omnium qui super omnes et per omnia et in omnibus nobis</VERS>
      <VERS vnumber="7">unicuique autem nostrum data est gratia secundum mensuram donationis Christi</VERS>
      <VERS vnumber="8">propter quod dicit ascendens in altum captivam duxit captivitatem dedit dona hominibus</VERS>
      <VERS vnumber="9">quod autem ascendit quid est nisi quia et descendit primum in inferiores partes terrae</VERS>
      <VERS vnumber="10">qui descendit ipse est et qui ascendit super omnes caelos ut impleret omnia</VERS>
      <VERS vnumber="11">et ipse dedit quosdam quidem apostolos quosdam autem prophetas alios vero evangelistas alios autem pastores et doctores</VERS>
      <VERS vnumber="12">ad consummationem sanctorum in opus ministerii in aedificationem corporis Christi</VERS>
      <VERS vnumber="13">donec occurramus omnes in unitatem fidei et agnitionis Filii Dei in virum perfectum in mensuram aetatis plenitudinis Christi</VERS>
      <VERS vnumber="14">ut iam non simus parvuli fluctuantes et circumferamur omni vento doctrinae in nequitia hominum in astutia ad circumventionem erroris</VERS>
      <VERS vnumber="15">veritatem autem facientes in caritate crescamus in illo per omnia qui est caput Christus</VERS>
      <VERS vnumber="16">ex quo totum corpus conpactum et conexum per omnem iuncturam subministrationis secundum operationem in mensuram uniuscuiusque membri augmentum corporis facit in aedificationem sui in caritate</VERS>
      <VERS vnumber="17">hoc igitur dico et testificor in Domino ut iam non ambuletis sicut gentes ambulant in vanitate sensus sui</VERS>
      <VERS vnumber="18">tenebris obscuratum habentes intellectum alienati a vita Dei per ignorantiam quae est in illis propter caecitatem cordis ipsorum</VERS>
      <VERS vnumber="19">qui desperantes semet ipsos tradiderunt inpudicitiae in operationem inmunditiae omnis in avaritia</VERS>
      <VERS vnumber="20">vos autem non ita didicistis Christum</VERS>
      <VERS vnumber="21">si tamen illum audistis et in ipso edocti estis sicut est veritas in Iesu</VERS>
      <VERS vnumber="22">deponere vos secundum pristinam conversationem veterem hominem qui corrumpitur secundum desideria erroris</VERS>
      <VERS vnumber="23">renovamini autem spiritu mentis vestrae</VERS>
      <VERS vnumber="24">et induite novum hominem qui secundum Deum creatus est in iustitia et sanctitate veritatis</VERS>
      <VERS vnumber="25">propter quod deponentes mendacium loquimini veritatem unusquisque cum proximo suo quoniam sumus invicem membra</VERS>
      <VERS vnumber="26">irascimini et nolite peccare sol non occidat super iracundiam vestram</VERS>
      <VERS vnumber="27">nolite locum dare diabolo</VERS>
      <VERS vnumber="28">qui furabatur iam non furetur magis autem laboret operando manibus quod bonum est ut habeat unde tribuat necessitatem patienti</VERS>
      <VERS vnumber="29">omnis sermo malus ex ore vestro non procedat sed si quis bonus ad aedificationem oportunitatis ut det gratiam audientibus</VERS>
      <VERS vnumber="30">et nolite contristare Spiritum Sanctum Dei in quo signati estis in die redemptionis</VERS>
      <VERS vnumber="31">omnis amaritudo et ira et indignatio et clamor et blasphemia tollatur a vobis cum omni malitia</VERS>
      <VERS vnumber="32">estote autem invicem benigni misericordes donantes invicem sicut et Deus in Christo donavit nobis</VERS>
    </CHAPTER>
    <CHAPTER cnumber="5">
      <VERS vnumber="1">estote ergo imitatores Dei sicut filii carissimi</VERS>
      <VERS vnumber="2">et ambulate in dilectione sicut et Christus dilexit nos et tradidit se ipsum pro nobis oblationem et hostiam Deo in odorem suavitatis</VERS>
      <VERS vnumber="3">fornicatio autem et omnis inmunditia aut avaritia nec nominetur in vobis sicut decet sanctos</VERS>
      <VERS vnumber="4">aut turpitudo aut stultiloquium aut scurrilitas quae ad rem non pertinent sed magis gratiarum actio</VERS>
      <VERS vnumber="5">hoc enim scitote intellegentes quod omnis fornicator aut inmundus aut avarus quod est idolorum servitus non habet hereditatem in regno Christi et Dei</VERS>
      <VERS vnumber="6">nemo vos seducat inanibus verbis propter haec enim venit ira Dei in filios diffidentiae</VERS>
      <VERS vnumber="7">nolite ergo effici participes eorum</VERS>
      <VERS vnumber="8">eratis enim aliquando tenebrae nunc autem lux in Domino ut filii lucis ambulate</VERS>
      <VERS vnumber="9">fructus enim lucis est in omni bonitate et iustitia et veritate</VERS>
      <VERS vnumber="10">probantes quid sit beneplacitum Deo</VERS>
      <VERS vnumber="11">et nolite communicare operibus infructuosis tenebrarum magis autem et redarguite</VERS>
      <VERS vnumber="12">quae enim in occulto fiunt ab ipsis turpe est et dicere</VERS>
      <VERS vnumber="13">omnia autem quae arguuntur a lumine manifestantur omne enim quod manifestatur lumen est</VERS>
      <VERS vnumber="14">propter quod dicit surge qui dormis et exsurge a mortuis et inluminabit tibi Christus</VERS>
      <VERS vnumber="15">videte itaque fratres quomodo caute ambuletis non quasi insipientes sed ut sapientes</VERS>
      <VERS vnumber="16">redimentes tempus quoniam dies mali sunt</VERS>
      <VERS vnumber="17">propterea nolite fieri inprudentes sed intellegentes quae sit voluntas Domini</VERS>
      <VERS vnumber="18">et nolite inebriari vino in quo est luxuria sed implemini Spiritu</VERS>
      <VERS vnumber="19">loquentes vobismet ipsis in psalmis et hymnis et canticis spiritalibus cantantes et psallentes in cordibus vestris Domino</VERS>
      <VERS vnumber="20">gratias agentes semper pro omnibus in nomine Domini nostri Iesu Christi Deo et Patri</VERS>
      <VERS vnumber="21">subiecti invicem in timore Christi</VERS>
      <VERS vnumber="22">mulieres viris suis subditae sint sicut Domino</VERS>
      <VERS vnumber="23">quoniam vir caput est mulieris sicut Christus caput est ecclesiae ipse salvator corporis</VERS>
      <VERS vnumber="24">sed ut ecclesia subiecta est Christo ita et mulieres viris suis in omnibus</VERS>
      <VERS vnumber="25">viri diligite uxores sicut et Christus dilexit ecclesiam et se ipsum tradidit pro ea</VERS>
      <VERS vnumber="26">ut illam sanctificaret mundans lavacro aquae in verbo</VERS>
      <VERS vnumber="27">ut exhiberet ipse sibi gloriosam ecclesiam non habentem maculam aut rugam aut aliquid eiusmodi sed ut sit sancta et inmaculata</VERS>
      <VERS vnumber="28">ita et viri debent diligere uxores suas ut corpora sua qui suam uxorem diligit se ipsum diligit</VERS>
      <VERS vnumber="29">nemo enim umquam carnem suam odio habuit sed nutrit et fovet eam sicut et Christus ecclesiam</VERS>
      <VERS vnumber="30">quia membra sumus corporis eius de carne eius et de ossibus eius</VERS>
      <VERS vnumber="31">propter hoc relinquet homo patrem et matrem suam et adherebit uxori suae et erunt duo in carne una</VERS>
      <VERS vnumber="32">sacramentum hoc magnum est ego autem dico in Christo et in ecclesia</VERS>
      <VERS vnumber="33">verumtamen et vos singuli unusquisque suam uxorem sicut se ipsum diligat uxor autem ut timeat virum</VERS>
    </CHAPTER>
    <CHAPTER cnumber="6">
      <VERS vnumber="1">filii oboedite parentibus vestris in Domino hoc enim est iustum</VERS>
      <VERS vnumber="2">honora patrem tuum et matrem quod est mandatum primum in promissione</VERS>
      <VERS vnumber="3">ut bene sit tibi et sis longevus super terram</VERS>
      <VERS vnumber="4">et patres nolite ad iracundiam provocare filios vestros sed educate illos in disciplina et correptione Domini</VERS>
      <VERS vnumber="5">servi oboedite dominis carnalibus cum timore et tremore in simplicitate cordis vestri sicut Christo</VERS>
      <VERS vnumber="6">non ad oculum servientes quasi hominibus placentes sed ut servi Christi facientes voluntatem Dei ex animo</VERS>
      <VERS vnumber="7">cum bona voluntate servientes sicut Domino et non hominibus</VERS>
      <VERS vnumber="8">scientes quoniam unusquisque quodcumque fecerit bonum hoc percipiet a Domino sive servus sive liber</VERS>
      <VERS vnumber="9">et domini eadem facite illis remittentes minas scientes quia et illorum et vester Dominus est in caelis et personarum acceptio non est apud eum</VERS>
      <VERS vnumber="10">de cetero fratres confortamini in Domino et in potentia virtutis eius</VERS>
      <VERS vnumber="11">induite vos arma Dei ut possitis stare adversus insidias diaboli</VERS>
      <VERS vnumber="12">quia non est nobis conluctatio adversus carnem et sanguinem sed adversus principes et potestates adversus mundi rectores tenebrarum harum contra spiritalia nequitiae in caelestibus</VERS>
      <VERS vnumber="13">propterea accipite armaturam Dei ut possitis resistere in die malo et omnibus perfectis stare</VERS>
      <VERS vnumber="14">state ergo succincti lumbos vestros in veritate et induti loricam iustitiae</VERS>
      <VERS vnumber="15">et calciati pedes in praeparatione evangelii pacis</VERS>
      <VERS vnumber="16">in omnibus sumentes scutum fidei in quo possitis omnia tela nequissimi ignea extinguere</VERS>
      <VERS vnumber="17">et galeam salutis adsumite et gladium Spiritus quod est verbum Dei</VERS>
      <VERS vnumber="18">per omnem orationem et obsecrationem orantes omni tempore in Spiritu et in ipso vigilantes in omni instantia et obsecratione pro omnibus sanctis</VERS>
      <VERS vnumber="19">et pro me ut detur mihi sermo in apertione oris mei cum fiducia notum facere mysterium evangelii</VERS>
      <VERS vnumber="20">pro quo legatione fungor in catena ita ut in ipso audeam prout oportet me loqui</VERS>
      <VERS vnumber="21">ut autem et vos sciatis quae circa me sunt quid agam omnia nota vobis faciet Tychicus carissimus frater et fidelis minister in Domino</VERS>
      <VERS vnumber="22">quem misi ad vos in hoc ipsum ut cognoscatis quae circa nos sunt et consoletur corda vestra</VERS>
      <VERS vnumber="23">pax fratribus et caritas cum fide a Deo Patre et Domino Iesu Christo</VERS>
      <VERS vnumber="24">gratia cum omnibus qui diligunt Dominum nostrum Iesum Christum in incorruptione</VERS>
    </CHAPTER>
  </BIBLEBOOK>
</XMLBIBLE>

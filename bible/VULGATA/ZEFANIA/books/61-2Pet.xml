<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="61" bname="Epistula II Petri">
    <CHAPTER cnumber="1">
      <VERS vnumber="1">Simon Petrus servus et apostolus Iesu Christi his qui coaequalem nobis sortiti sunt fidem in iustitia Dei nostri et salvatoris Iesu Christi</VERS>
      <VERS vnumber="2">gratia vobis et pax adimpleatur in cognitione Domini nostri</VERS>
      <VERS vnumber="3">quomodo omnia nobis divinae virtutis suae quae ad vitam et pietatem donata est per cognitionem eius qui vocavit nos propria gloria et virtute</VERS>
      <VERS vnumber="4">per quae maxima et pretiosa nobis promissa donavit ut per haec efficiamini divinae consortes naturae fugientes eius quae in mundo est concupiscentiae corruptionem</VERS>
      <VERS vnumber="5">vos autem curam omnem subinferentes ministrate in fide vestra virtutem in virtute autem scientiam</VERS>
      <VERS vnumber="6">in scientia autem abstinentiam in abstinentia autem patientiam in patientia autem pietatem</VERS>
      <VERS vnumber="7">in pietate autem amorem fraternitatis in amore autem fraternitatis caritatem</VERS>
      <VERS vnumber="8">haec enim vobis cum adsint et superent non vacuos nec sine fructu vos constituent in Domini nostri Iesu Christi cognitione</VERS>
      <VERS vnumber="9">cui enim non praesto sunt haec caecus est et manu temptans oblivionem accipiens purgationis veterum suorum delictorum</VERS>
      <VERS vnumber="10">quapropter fratres magis satagite ut per bona opera certam vestram vocationem et electionem faciatis haec enim facientes non peccabitis aliquando</VERS>
      <VERS vnumber="11">sic enim abundanter ministrabitur vobis introitus in aeternum regnum Domini nostri et salvatoris Iesu Christi</VERS>
      <VERS vnumber="12">propter quod incipiam vos semper commonere de his et quidem scientes et confirmatos in praesenti veritate</VERS>
      <VERS vnumber="13">iustum autem arbitror quamdiu sum in hoc tabernaculo suscitare vos in commonitione</VERS>
      <VERS vnumber="14">certus quod velox est depositio tabernaculi mei secundum quod et Dominus noster Iesus Christus significavit mihi</VERS>
      <VERS vnumber="15">dabo autem operam et frequenter habere vos post obitum meum ut horum memoriam faciatis</VERS>
      <VERS vnumber="16">non enim doctas fabulas secuti notam fecimus vobis Domini nostri Iesu Christi virtutem et praesentiam sed speculatores facti illius magnitudinis</VERS>
      <VERS vnumber="17">accipiens enim a Deo Patre honorem et gloriam voce delapsa ad eum huiuscemodi a magnifica gloria hic est Filius meus dilectus in quo mihi conplacui</VERS>
      <VERS vnumber="18">et hanc vocem nos audivimus de caelo adlatam cum essemus cum ipso in monte sancto</VERS>
      <VERS vnumber="19">et habemus firmiorem propheticum sermonem cui bene facitis adtendentes quasi lucernae lucenti in caliginoso loco donec dies inlucescat et lucifer oriatur in cordibus vestris</VERS>
      <VERS vnumber="20">hoc primum intellegentes quod omnis prophetia scripturae propria interpretatione non fit</VERS>
      <VERS vnumber="21">non enim voluntate humana adlata est aliquando prophetia sed Spiritu Sancto inspirati locuti sunt sancti Dei homines</VERS>
    </CHAPTER>
    <CHAPTER cnumber="2">
      <VERS vnumber="1">fuerunt vero et pseudoprophetae in populo sicut et in vobis erunt magistri mendaces qui introducent sectas perditionis et eum qui emit eos Dominum negant superducentes sibi celerem perditionem</VERS>
      <VERS vnumber="2">et multi sequentur eorum luxurias per quos via veritatis blasphemabitur</VERS>
      <VERS vnumber="3">et in avaritia fictis verbis de vobis negotiabuntur quibus iudicium iam olim non cessat et perditio eorum non dormitat</VERS>
      <VERS vnumber="4">si enim Deus angelis peccantibus non pepercit sed rudentibus inferni detractos in tartarum tradidit in iudicium cruciatos reservari</VERS>
      <VERS vnumber="5">et originali mundo non pepercit sed octavum Noe iustitiae praeconem custodivit diluvium mundo impiorum inducens</VERS>
      <VERS vnumber="6">et civitates Sodomorum et Gomorraeorum in cinerem redigens eversione damnavit exemplum eorum qui impie acturi sunt ponens</VERS>
      <VERS vnumber="7">et iustum Loth oppressum a nefandorum iniuria conversatione eruit</VERS>
      <VERS vnumber="8">aspectu enim et auditu iustus erat habitans apud eos qui diem de die animam iustam iniquis operibus cruciabant</VERS>
      <VERS vnumber="9">novit Dominus pios de temptatione eripere iniquos vero in diem iudicii cruciandos reservare</VERS>
      <VERS vnumber="10">magis autem eos qui post carnem in concupiscentia inmunditiae ambulant dominationemque contemnunt audaces sibi placentes sectas non metuunt blasphemantes</VERS>
      <VERS vnumber="11">ubi angeli fortitudine et virtute cum sint maiores non portant adversum se execrabile iudicium</VERS>
      <VERS vnumber="12">hii vero velut inrationabilia pecora naturaliter in captionem et in perniciem in his quae ignorant blasphemantes in corruptione sua et peribunt</VERS>
      <VERS vnumber="13">percipientes mercedem iniustitiae voluptatem existimantes diei delicias coinquinationes et maculae deliciis affluentes in conviviis suis luxuriantes vobiscum</VERS>
      <VERS vnumber="14">oculos habentes plenos adulterio et incessabiles delicti pellicentes animas instabiles cor exercitatum avaritiae habentes maledictionis filii</VERS>
      <VERS vnumber="15">derelinquentes rectam viam erraverunt secuti viam Balaam ex Bosor qui mercedem iniquitatis amavit</VERS>
      <VERS vnumber="16">correptionem vero habuit suae vesaniae subiugale mutum in hominis voce loquens prohibuit prophetae insipientiam</VERS>
      <VERS vnumber="17">hii sunt fontes sine aqua et nebulae turbinibus exagitatae quibus caligo tenebrarum reservatur</VERS>
      <VERS vnumber="18">superba enim vanitatis loquentes pellicent in desideriis carnis luxuriae eos qui paululum effugiunt qui in errore conversantur</VERS>
      <VERS vnumber="19">libertatem illis promittentes cum ipsi servi sint corruptionis a quo enim quis superatus est huius et servus est</VERS>
      <VERS vnumber="20">si enim refugientes coinquinationes mundi in cognitione Domini nostri et salvatoris Iesu Christi his rursus inpliciti superantur facta sunt eis posteriora deteriora prioribus</VERS>
      <VERS vnumber="21">melius enim erat illis non cognoscere viam iustitiae quam post agnitionem retrorsum converti ab eo quod illis traditum est sancto mandato</VERS>
      <VERS vnumber="22">contigit enim eis illud veri proverbii canis reversus ad suum vomitum et sus lota in volutabro luti</VERS>
    </CHAPTER>
    <CHAPTER cnumber="3">
      <VERS vnumber="1">hanc ecce vobis carissimi secundam scribo epistulam in quibus excito vestram in commonitione sinceram mentem</VERS>
      <VERS vnumber="2">ut memores sitis eorum quae praedixi verborum a sanctis prophetis et apostolorum vestrorum praeceptorum Domini et salvatoris</VERS>
      <VERS vnumber="3">hoc primum scientes quod venient in novissimis diebus in deceptione inlusores iuxta proprias concupiscentias ambulantes</VERS>
      <VERS vnumber="4">dicentes ubi est promissio aut adventus eius ex quo enim patres dormierunt omnia sic perseverant ab initio creaturae</VERS>
      <VERS vnumber="5">latet enim eos hoc volentes quod caeli erant prius et terra de aqua et per aquam consistens Dei verbo</VERS>
      <VERS vnumber="6">per quae ille tunc mundus aqua inundatus periit</VERS>
      <VERS vnumber="7">caeli autem qui nunc sunt et terra eodem verbo repositi sunt igni servati in diem iudicii et perditionis impiorum hominum</VERS>
      <VERS vnumber="8">unum vero hoc non lateat vos carissimi quia unus dies apud Dominum sicut mille anni et mille anni sicut dies unus</VERS>
      <VERS vnumber="9">non tardat Dominus promissi sed patienter agit propter vos nolens aliquos perire sed omnes ad paenitentiam reverti</VERS>
      <VERS vnumber="10">adveniet autem dies Domini ut fur in qua caeli magno impetu transient elementa vero calore solventur</VERS>
      <VERS vnumber="11">cum haec igitur omnia dissolvenda sint quales oportet esse vos in sanctis conversationibus et pietatibus</VERS>
      <VERS vnumber="12">expectantes et properantes in adventum Dei diei per quam caeli ardentes solventur et elementa ignis ardore tabescent</VERS>
      <VERS vnumber="13">novos vero caelos et novam terram et promissa ipsius expectamus in quibus iustitia habitat</VERS>
      <VERS vnumber="14">propter quod carissimi haec expectantes satis agite inmaculati et inviolati ei inveniri in pace</VERS>
      <VERS vnumber="15">et Domini nostri longanimitatem salutem arbitramini sicut et carissimus frater noster Paulus secundum datam sibi sapientiam scripsit vobis</VERS>
      <VERS vnumber="16">sicut et in omnibus epistulis loquens in eis de his in quibus sunt quaedam difficilia intellectu quae indocti et instabiles depravant sicut et ceteras scripturas ad suam ipsorum perditionem</VERS>
      <VERS vnumber="17">vos igitur fratres praescientes custodite ne insipientium errore transducti excidatis a propria firmitate</VERS>
      <VERS vnumber="18">crescite vero in gratia et in cognitione Domini nostri et salvatoris Iesu Christi ipsi gloria et nunc et in die aeternitatis amen</VERS>
    </CHAPTER>
  </BIBLEBOOK>
</XMLBIBLE>

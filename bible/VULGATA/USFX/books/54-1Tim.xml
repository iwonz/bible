<?xml version="1.0" encoding="UTF-8"?>
<usfx version="2.5">
  <book id="1TIM">
    <c id="1">
      <v id="1">Paulus apostolus Christi Iesu secundum imperium Dei salvatoris nostri et Christi Iesu spei nostrae</v>
      <v id="2">Timotheo dilecto filio in fide gratia misericordia pax a Deo Patre et Christo Iesu Domino nostro</v>
      <v id="3">sicut rogavi te ut remaneres Ephesi cum irem in Macedoniam ut denuntiares quibusdam ne aliter docerent</v>
      <v id="4">neque intenderent fabulis et genealogiis interminatis quae quaestiones praestant magis quam aedificationem Dei quae est in fide</v>
      <v id="5">finis autem praecepti est caritas de corde puro et conscientia bona et fide non ficta</v>
      <v id="6">a quibus quidam aberrantes conversi sunt in vaniloquium</v>
      <v id="7">volentes esse legis doctores non intellegentes neque quae loquuntur neque de quibus adfirmant</v>
      <v id="8">scimus autem quia bona est lex si quis ea legitime utatur</v>
      <v id="9">sciens hoc quia iusto lex non est posita sed iniustis et non subditis impiis et peccatoribus sceleratis et contaminatis patricidis et matricidis homicidis</v>
      <v id="10">fornicariis masculorum concubitoribus plagiariis mendacibus periuris et si quid aliud sanae doctrinae adversatur</v>
      <v id="11">quae est secundum evangelium gloriae beati Dei quod creditum est mihi</v>
      <v id="12">gratias ago ei qui me confortavit Christo Iesu Domino nostro quia fidelem me existimavit ponens in ministerio</v>
      <v id="13">qui prius fui blasphemus et persecutor et contumeliosus sed misericordiam consecutus sum quia ignorans feci in incredulitate</v>
      <v id="14">superabundavit autem gratia Domini nostri cum fide et dilectione quae est in Christo Iesu</v>
      <v id="15">fidelis sermo et omni acceptione dignus quia Christus Iesus venit in mundum peccatores salvos facere quorum primus ego sum</v>
      <v id="16">sed ideo misericordiam consecutus sum ut in me primo ostenderet Christus Iesus omnem patientiam ad deformationem eorum qui credituri sunt illi in vitam aeternam</v>
      <v id="17">regi autem saeculorum inmortali invisibili soli Deo honor et gloria in saecula saeculorum amen</v>
      <v id="18">hoc praeceptum commendo tibi fili Timothee secundum praecedentes in te prophetias ut milites in illis bonam militiam</v>
      <v id="19">habens fidem et bonam conscientiam quam quidam repellentes circa fidem naufragaverunt</v>
      <v id="20">ex quibus est Hymeneus et Alexander quos tradidi Satanae ut discant non blasphemare</v>
    </c>
    <c id="2">
      <v id="1">obsecro igitur primo omnium fieri obsecrationes orationes postulationes gratiarum actiones pro omnibus hominibus</v>
      <v id="2">pro regibus et omnibus qui in sublimitate sunt ut quietam et tranquillam vitam agamus in omni pietate et castitate</v>
      <v id="3">hoc enim bonum est et acceptum coram salutari nostro Deo</v>
      <v id="4">qui omnes homines vult salvos fieri et ad agnitionem veritatis venire</v>
      <v id="5">unus enim Deus unus et mediator Dei et hominum homo Christus Iesus</v>
      <v id="6">qui dedit redemptionem semet ipsum pro omnibus testimonium temporibus suis</v>
      <v id="7">in quo positus sum ego praedicator et apostolus veritatem dico non mentior doctor gentium in fide et veritate</v>
      <v id="8">volo ergo viros orare in omni loco levantes puras manus sine ira et disceptatione</v>
      <v id="9">similiter et mulieres in habitu ornato cum verecundia et sobrietate ornantes se non in tortis crinibus aut auro aut margaritis vel veste pretiosa</v>
      <v id="10">sed quod decet mulieres promittentes pietatem per opera bona</v>
      <v id="11">mulier in silentio discat cum omni subiectione</v>
      <v id="12">docere autem mulieri non permitto neque dominari in virum sed esse in silentio</v>
      <v id="13">Adam enim primus formatus est deinde Eva</v>
      <v id="14">et Adam non est seductus mulier autem seducta in praevaricatione fuit</v>
      <v id="15">salvabitur autem per filiorum generationem si permanserint in fide et dilectione et sanctificatione cum sobrietate</v>
    </c>
    <c id="3">
      <v id="1">fidelis sermo si quis episcopatum desiderat bonum opus desiderat</v>
      <v id="2">oportet ergo episcopum inreprehensibilem esse unius uxoris virum sobrium prudentem ornatum hospitalem doctorem</v>
      <v id="3">non vinolentum non percussorem sed modestum non litigiosum non cupidum</v>
      <v id="4">suae domui bene praepositum filios habentem subditos cum omni castitate</v>
      <v id="5">si quis autem domui suae praeesse nescit quomodo ecclesiae Dei diligentiam habebit</v>
      <v id="6">non neophytum ne in superbia elatus in iudicium incidat diaboli</v>
      <v id="7">oportet autem illum et testimonium habere bonum ab his qui foris sunt ut non in obprobrium incidat et laqueum diaboli</v>
      <v id="8">diaconos similiter pudicos non bilingues non multo vino deditos non turpe lucrum sectantes</v>
      <v id="9">habentes mysterium fidei in conscientia pura</v>
      <v id="10">et hii autem probentur primum et sic ministrent nullum crimen habentes</v>
      <v id="11">mulieres similiter pudicas non detrahentes sobrias fideles in omnibus</v>
      <v id="12">diacones sint unius uxoris viri qui filiis suis bene praesunt et suis domibus</v>
      <v id="13">qui enim bene ministraverint gradum sibi bonum adquirent et multam fiduciam in fide quae est in Christo Iesu</v>
      <v id="14">haec tibi scribo sperans venire ad te cito</v>
      <v id="15">si autem tardavero ut scias quomodo oporteat te in domo Dei conversari quae est ecclesia Dei vivi columna et firmamentum veritatis</v>
      <v id="16">et manifeste magnum est pietatis sacramentum quod manifestatum est in carne iustificatum est in spiritu apparuit angelis praedicatum est gentibus creditum est in mundo adsumptum est in gloria</v>
    </c>
    <c id="4">
      <v id="1">Spiritus autem manifeste dicit quia in novissimis temporibus discedent quidam a fide adtendentes spiritibus erroris et doctrinis daemoniorum</v>
      <v id="2">in hypocrisi loquentium mendacium et cauteriatam habentium suam conscientiam</v>
      <v id="3">prohibentium nubere abstinere a cibis quos Deus creavit ad percipiendum cum gratiarum actione fidelibus et his qui cognoverunt veritatem</v>
      <v id="4">quia omnis creatura Dei bona et nihil reiciendum quod cum gratiarum actione percipitur</v>
      <v id="5">sanctificatur enim per verbum Dei et orationem</v>
      <v id="6">haec proponens fratribus bonus eris minister Christi Iesu enutritus verbis fidei et bonae doctrinae quam adsecutus es</v>
      <v id="7">ineptas autem et aniles fabulas devita exerce te ipsum ad pietatem</v>
      <v id="8">nam corporalis exercitatio ad modicum utilis est pietas autem ad omnia utilis est promissionem habens vitae quae nunc est et futurae</v>
      <v id="9">fidelis sermo et omni acceptione dignus</v>
      <v id="10">in hoc enim laboramus et maledicimur quia speravimus in Deum vivum qui est salvator omnium hominum maxime fidelium</v>
      <v id="11">praecipe haec et doce</v>
      <v id="12">nemo adulescentiam tuam contemnat sed exemplum esto fidelium in verbo in conversatione in caritate in fide in castitate</v>
      <v id="13">dum venio adtende lectioni exhortationi doctrinae</v>
      <v id="14">noli neglegere gratiam quae in te est quae data est tibi per prophetiam cum inpositione manuum presbyterii</v>
      <v id="15">haec meditare in his esto ut profectus tuus manifestus sit omnibus</v>
      <v id="16">adtende tibi et doctrinae insta in illis hoc enim faciens et te ipsum salvum facies et qui te audiunt</v>
    </c>
    <c id="5">
      <v id="1">seniorem ne increpaveris sed obsecra ut patrem iuvenes ut fratres</v>
      <v id="2">anus ut matres iuvenculas ut sorores in omni castitate</v>
      <v id="3">viduas honora quae vere viduae sunt</v>
      <v id="4">si qua autem vidua filios aut nepotes habet discant primum domum suam regere et mutuam vicem reddere parentibus hoc enim acceptum est coram Deo</v>
      <v id="5">quae autem vere vidua est et desolata speravit in Deum et instat obsecrationibus et orationibus nocte ac die</v>
      <v id="6">nam quae in deliciis est vivens mortua est</v>
      <v id="7">et hoc praecipe ut inreprehensibiles sint</v>
      <v id="8">si quis autem suorum et maxime domesticorum curam non habet fidem negavit et est infideli deterior</v>
      <v id="9">vidua eligatur non minus sexaginta annorum quae fuerit unius viri uxor</v>
      <v id="10">in operibus bonis testimonium habens si filios educavit si hospitio recepit si sanctorum pedes lavit si tribulationem patientibus subministravit si omne opus bonum subsecuta est</v>
      <v id="11">adulescentiores autem viduas devita cum enim luxuriatae fuerint in Christo nubere volunt</v>
      <v id="12">habentes damnationem quia primam fidem irritam fecerunt</v>
      <v id="13">simul autem et otiosae discunt circumire domos non solum otiosae sed et verbosae et curiosae loquentes quae non oportet</v>
      <v id="14">volo ergo iuveniores nubere filios procreare matres familias esse nullam occasionem dare adversario maledicti gratia</v>
      <v id="15">iam enim quaedam conversae sunt retro Satanan</v>
      <v id="16">si qua fidelis habet viduas subministret illis et non gravetur ecclesia ut his quae vere viduae sunt sufficiat</v>
      <v id="17">qui bene praesunt presbyteri duplici honore digni habeantur maxime qui laborant in verbo et doctrina</v>
      <v id="18">dicit enim scriptura non infrenabis os bovi trituranti et dignus operarius mercede sua</v>
      <v id="19">adversus presbyterum accusationem noli recipere nisi sub duobus et tribus testibus</v>
      <v id="20">peccantes coram omnibus argue ut et ceteri timorem habeant</v>
      <v id="21">testor coram Deo et Christo Iesu et electis angelis ut haec custodias sine praeiudicio nihil faciens in aliam partem declinando</v>
      <v id="22">manus cito nemini inposueris neque communicaveris peccatis alienis te ipsum castum custodi</v>
      <v id="23">noli adhuc aquam bibere sed vino modico utere propter stomachum tuum et frequentes tuas infirmitates</v>
      <v id="24">quorundam hominum peccata manifesta sunt praecedentia ad iudicium quosdam autem et subsequuntur</v>
      <v id="25">similiter et facta bona manifesta sunt et quae aliter se habent abscondi non possunt</v>
    </c>
    <c id="6">
      <v id="1">quicumque sunt sub iugo servi dominos suos omni honore dignos arbitrentur ne nomen Domini et doctrina blasphemetur</v>
      <v id="2">qui autem fideles habent dominos non contemnant quia fratres sunt sed magis serviant quia fideles sunt et dilecti qui beneficii participes sunt haec doce et exhortare</v>
      <v id="3">si quis aliter docet et non adquiescit sanis sermonibus Domini nostri Iesu Christi et ei quae secundum pietatem est doctrinae</v>
      <v id="4">superbus nihil sciens sed languens circa quaestiones et pugnas verborum ex quibus oriuntur invidiae contentiones blasphemiae suspiciones malae</v>
      <v id="5">conflictationes hominum mente corruptorum et qui veritate privati sunt existimantium quaestum esse pietatem</v>
      <v id="6">est autem quaestus magnus pietas cum sufficientia</v>
      <v id="7">nihil enim intulimus in mundum haut dubium quia nec auferre quid possumus</v>
      <v id="8">habentes autem alimenta et quibus tegamur his contenti sumus</v>
      <v id="9">nam qui volunt divites fieri incidunt in temptationem et laqueum et desideria multa inutilia et nociva quae mergunt homines in interitum et perditionem</v>
      <v id="10">radix enim omnium malorum est cupiditas quam quidam appetentes erraverunt a fide et inseruerunt se doloribus multis</v>
      <v id="11">tu autem o homo Dei haec fuge sectare vero iustitiam pietatem fidem caritatem patientiam mansuetudinem</v>
      <v id="12">certa bonum certamen fidei adprehende vitam aeternam in qua vocatus es et confessus bonam confessionem coram multis testibus</v>
      <v id="13">praecipio tibi coram Deo qui vivificat omnia et Christo Iesu qui testimonium reddidit sub Pontio Pilato bonam confessionem</v>
      <v id="14">ut serves mandatum sine macula inreprehensibile usque in adventum Domini nostri Iesu Christi</v>
      <v id="15">quem suis temporibus ostendet beatus et solus potens rex regum et Dominus dominantium</v>
      <v id="16">qui solus habet inmortalitatem lucem habitans inaccessibilem quem vidit nullus hominum sed nec videre potest cui honor et imperium sempiternum amen</v>
      <v id="17">divitibus huius saeculi praecipe non sublime sapere neque sperare in incerto divitiarum sed in Deo qui praestat nobis omnia abunde ad fruendum</v>
      <v id="18">bene agere divites fieri in operibus bonis facile tribuere communicare</v>
      <v id="19">thesaurizare sibi fundamentum bonum in futurum ut adprehendant veram vitam</v>
      <v id="20">o Timothee depositum custodi devitans profanas vocum novitates et oppositiones falsi nominis scientiae</v>
      <v id="21">quam quidam promittentes circa fidem exciderunt gratia tecum</v>
    </c>
  </book>
</usfx>

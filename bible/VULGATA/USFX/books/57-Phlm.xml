<?xml version="1.0" encoding="UTF-8"?>
<usfx version="2.5">
  <book id="PHLM">
    <c id="1">
      <v id="1">Paulus vinctus Iesu Christi et Timotheus frater Philemoni dilecto et adiutori nostro</v>
      <v id="2">et Appiae sorori et Archippo commilitoni nostro et ecclesiae quae in domo tua est</v>
      <v id="3">gratia vobis et pax a Deo Patre nostro et Domino Iesu Christo</v>
      <v id="4">gratias ago Deo meo semper memoriam tui faciens in orationibus meis</v>
      <v id="5">audiens caritatem tuam et fidem quam habes in Domino Iesu et in omnes sanctos</v>
      <v id="6">ut communicatio fidei tuae evidens fiat in agnitione omnis boni in nobis in Christo Iesu</v>
      <v id="7">gaudium enim magnum habui et consolationem in caritate tua quia viscera sanctorum requieverunt per te frater</v>
      <v id="8">propter quod multam fiduciam habentes in Christo Iesu imperandi tibi quod ad rem pertinet</v>
      <v id="9">propter caritatem magis obsecro cum sis talis ut Paulus senex nunc autem et vinctus Iesu Christi</v>
      <v id="10">obsecro te de meo filio quem genui in vinculis Onesimo</v>
      <v id="11">qui tibi aliquando inutilis fuit nunc autem et tibi et mihi utilis</v>
      <v id="12">quem remisi tu autem illum id est mea viscera suscipe</v>
      <v id="13">quem ego volueram mecum detinere ut pro te mihi ministraret in vinculis evangelii</v>
      <v id="14">sine consilio autem tuo nihil volui facere uti ne velut ex necessitate bonum tuum esset sed voluntarium</v>
      <v id="15">forsitan enim ideo discessit ad horam a te ut aeternum illum recipere</v>
      <v id="16">iam non ut servum sed plus servo carissimum fratrem maxime mihi quanto autem magis tibi et in carne et in Domino</v>
      <v id="17">si ergo habes me socium suscipe illum sicut me</v>
      <v id="18">si autem aliquid nocuit tibi aut debet hoc mihi inputa</v>
      <v id="19">ego Paulus scripsi mea manu ego reddam ut non dicam tibi quod et te ipsum mihi debes</v>
      <v id="20">ita frater ego te fruar in Domino refice viscera mea in Domino</v>
      <v id="21">confidens oboedientia tua scripsi tibi sciens quoniam et super id quod dico facies</v>
      <v id="22">simul autem et para mihi hospitium nam spero per orationes vestras donari me vobis</v>
      <v id="23">salutat te Epaphras concaptivus meus in Christo Iesu</v>
      <v id="24">Marcus Aristarchus Demas Lucas adiutores mei</v>
      <v id="25">gratia Domini nostri Iesu Christi cum spiritu vestro amen</v>
    </c>
  </book>
</usfx>

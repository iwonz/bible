<?xml version="1.0" encoding="UTF-8"?>
<usfx version="2.5">
  <book id="JAS">
    <c id="1">
      <v id="1">Яків, раб Бога й Господа Ісуса Христа, дванадцятьом племенам, які в Розпорошенні, вітаю я вас!</v>
      <v id="2">Майте, брати мої, повну радість, коли впадаєте в усілякі випробовування,</v>
      <v id="3">знаючи, що досвідчення вашої віри дає терпеливість.</v>
      <v id="4">А терпеливість нехай має чин досконалий, щоб ви досконалі та бездоганні були, і недостачі ні в чому не мали.</v>
      <v id="5">А якщо кому з вас не стачає мудрости, нехай просить від Бога, що всім дає просто, та не докоряє, і буде вона йому дана.</v>
      <v id="6">Але нехай просить із вірою, без жадного сумніву. Бо хто має сумнів, той подібний до морської хвилі, яку жене й кидає вітер.</v>
      <v id="7">Нехай бо така людина не гадає, що дістане що від Господа.</v>
      <v id="8">Двоєдушна людина непостійна на всіх дорогах своїх.</v>
      <v id="9">А понижений брат нехай хвалиться високістю своєю,</v>
      <v id="10">а багатий пониженням своїм, бо він промине, як той цвіт трав'яний,</v>
      <v id="11">бо сонце зійшло зо спекотою, і траву посушило, і відпав цвіт її, і зникла краса її виду... Так само зів'яне й багатий у дорогах своїх!</v>
      <v id="12">Блаженна людина, що витерпить пробу, бо, бувши випробувана, дістане вінця життя, якого Господь обіцяв тим, хто любить Його.</v>
      <v id="13">Випробовуваний, хай не каже ніхто: Я від Бога спокушуваний. Бо Бог злом не спокушується, і нікого Він Сам не спокушує.</v>
      <v id="14">Але кожен спокушується, як надиться й зводиться пожадливістю власною.</v>
      <v id="15">Пожадливість потому, зачавши, народжує гріх, а зроблений гріх народжує смерть.</v>
      <v id="16">Не обманюйтесь, брати мої любі!</v>
      <v id="17">Усяке добре давання та дар досконалий походить згори від Отця світил, що в Нього нема переміни чи тіні відміни.</v>
      <v id="18">Захотівши, Він нас породив словом правди, щоб ми стали якимсь первопочином творів Його.</v>
      <v id="19">Отож, мої брати любі, нехай буде кожна людина швидка послухати, забарна говорити, повільна на гнів.</v>
      <v id="20">Бо гнів людський не чинить правди Божої.</v>
      <v id="21">Тому то відкиньте всіляку нечисть та залишок злоби, і прийміть із лагідністю всіяне слово, що може спасти ваші душі.</v>
      <v id="22">Будьте ж виконавцями слова, а не слухачами самими, що себе самих обманюють.</v>
      <v id="23">Бо хто слухач слова, а не виконавець, той подібний людині, що риси обличчя свого розглядає у дзеркалі,</v>
      <v id="24">бо розгляне себе та й відійде, і зараз забуде, яка вона є.</v>
      <v id="25">А хто заглядає в закон досконалий, закон волі, і в нім пробуває, той не буде забудько слухач, але виконавець діла, і він буде блаженний у діянні своїм!</v>
      <v id="26">Коли ж хто гадає, що він побожний, і свого язика не вгамовує, та своє серце обманює, марна побожність того!</v>
      <v id="27">Чиста й непорочна побожність перед Богом і Отцем оця: зглянутися над сиротами та вдовицями в утисках їхніх, себе берегти чистим від світу.</v>
    </c>
    <c id="2">
      <v id="1">Брати мої, не зважаючи на обличчя, майте віру в нашого Господа слави, Ісуса Христа.</v>
      <v id="2">Бо коли до вашого зібрання ввійде чоловік із золотим перснем, у шаті блискучій, увійде й бідар у вбогім вбранні,</v>
      <v id="3">і ви поглянете на того, хто в шаті блискучій, і скажете йому: Ти сідай вигідно отут, а бідареві прокажете: Ти стань там, чи сідай собі тут на підніжку моїм,</v>
      <v id="4">то чи не стало між вами поділення, і не стали ви злодумними суддями?</v>
      <v id="5">Послухайте, мої брати любі, чи ж не вибрав Бог бідарів цього світу за багатих вірою й за спадкоємців Царства, яке обіцяв Він тим, хто любить Його?</v>
      <v id="6">А ви бідаря зневажили! Хіба не багачі переслідують вас, хіба не вони тягнуть вас на суди?</v>
      <v id="7">Хіба не вони зневажають те добре ім'я, що ви ним називаєтесь?</v>
      <v id="8">Коли ви Закона Царського виконуєте, за Писанням: Люби свого ближнього, як самого себе, то ви робите добре.</v>
      <v id="9">Коли ж дивитеся на обличчя, то чините гріх, бо Закон удоводнює, що ви винуватці.</v>
      <v id="10">Бо хто всього Закона виконує, а згрішить в одному, той винним у всьому стає.</v>
      <v id="11">Бо Той, Хто сказав: Не чини перелюбства, також наказав: Не вбивай. А хоч ти перелюбства не чиниш, а вб'єш, то ти переступник Закону.</v>
      <v id="12">Отак говоріть і отак чиніть, як такі, що будете суджені законом волі.</v>
      <v id="13">Бо суд немилосердний на того, хто не вчинив милосердя. Милосердя бо ставиться вище за суд.</v>
      <v id="14">Яка користь, брати мої, коли хто говорить, що має віру, але діл не має? Чи може спасти його віра?</v>
      <v id="15">Коли ж брат чи сестра будуть нагі, і позбавлені денного покорму,</v>
      <v id="16">а хтонебудь із вас до них скаже: Ідіть з миром, грійтесь та їжте, та не дасть їм потрібного тілу, що ж то поможе?</v>
      <v id="17">Так само й віра, коли діл не має, мертва в собі!</v>
      <v id="18">Але скаже хтонебудь: Маєш ти віру, а я маю діла; покажи мені віру свою без діл твоїх, а я покажу тобі віру свою від діл моїх.</v>
      <v id="19">Чи віруєш ти, що Бог один? Добре робиш! Та й демони вірують, і тремтять.</v>
      <v id="20">Чи хочеш ти знати, о марна людино, що віра без діл мертва?</v>
      <v id="21">Авраам, отець наш, чи він не з діл виправданий був, як поклав був на жертівника свого сина Ісака?</v>
      <v id="22">Чи ти бачиш, що віра помогла його ділам, і вдосконалилась віра із діл?</v>
      <v id="23">І здійснилося Писання, що каже: Авраам же ввірував Богові, і це йому зараховане в праведність, і був названий він другом Божим.</v>
      <v id="24">Отож, чи ви бачите, що людина виправдується від діл, а не тільки від віри?</v>
      <v id="25">Чи так само і блудниця Рахав не з діл виправдалась, коли прийняла посланців, і дорогою іншою випустила?</v>
      <v id="26">Бо як тіло без духа мертве, так і віра без діл мертва!</v>
    </c>
    <c id="3">
      <v id="1">Не багато-хто ставайте, брати мої, учителями, знавши, що більший осуд приймемо.</v>
      <v id="2">Бо багато ми всі помиляємось. Коли хто не помиляється в слові, то це муж досконалий, спроможний приборкувати й усе тіло.</v>
      <v id="3">От і коням вкладаєм уздечки до рота, щоб корилися нам, і ми всім їхнім тілом керуємо.</v>
      <v id="4">От і кораблі, хоч які величезні та гнані вітрами жорстокими, проте найменшим стерном скеровуються, куди хоче стерничий.</v>
      <v id="5">Так само й язик, малий член, але хвалиться вельми! Ось маленький огонь, а запалює величезного ліса!</v>
      <v id="6">І язик то огонь. Як світ неправости, поставлений так поміж нашими членами, язик сквернить усе тіло, запалює круг життя, і сам запалюється від геєнни.</v>
      <v id="7">Бо всяка природа звірів і пташок, гадів і морських потвор приборкується, і приборкана буде природою людською,</v>
      <v id="8">та не може ніхто із людей язика вгамувати, він зло безупинне, він повний отрути смертельної!</v>
      <v id="9">Ним ми благословляємо Бога й Отця, і ним проклинаєм людей, що створені на Божу подобу.</v>
      <v id="10">Із тих самих уст виходить благословення й прокляття. Не повинно, брати мої, щоб так це було!</v>
      <v id="11">Хіба з одного отвору виходить вода солодка й гірка?</v>
      <v id="12">Хіба може, брати мої, фіґове дерево родити оливки, або виноград фіґи? Солодка вода не тече з солонця.</v>
      <v id="13">Хто мудрий і розумний між вами? Нехай він покаже діла свої в лагідній мудрості добрим поводженням!</v>
      <v id="14">Коли ж гірку заздрість та сварку ви маєте в серці своєму, то не величайтесь та не говоріть неправди на правду,</v>
      <v id="15">це не мудрість, що ніби зверху походить вона, але земна, тілесна та демонська.</v>
      <v id="16">Бо де заздрість та сварка, там безлад та всяка зла річ!</v>
      <v id="17">А мудрість, що зверху вона, насамперед чиста, а потім спокійна, лагідна, покірлива, повна милосердя та добрих плодів, безстороння та нелукава.</v>
      <v id="18">А плід правди сіється творцями миру.</v>
    </c>
    <c id="4">
      <v id="1">Звідки війни та свари між вами? Чи не звідси, від ваших пожадливостей, які в ваших членах воюють?</v>
      <v id="2">Бажаєте ви та й не маєте, убиваєте й заздрите та досягнути не можете, сваритеся та воюєте та не маєте, бо не прохаєте,</v>
      <v id="3">прохаєте та не одержуєте, бо прохаєте на зле, щоб ужити на розкоші свої.</v>
      <v id="4">Перелюбники та перелюбниці, чи ж ви не знаєте, що дружба зо світом то ворожнеча супроти Бога? Бо хто хоче бути світові приятелем, той ворогом Божим стається.</v>
      <v id="5">Чи ви думаєте, що даремно Писання говорить: Жадає аж до заздрости дух, що в нас пробуває?</v>
      <v id="6">Та ще більшу благодать дає, через що й промовляє: Бог противиться гордим, а смиренним дає благодать.</v>
      <v id="7">Тож підкоріться Богові та спротивляйтесь дияволові, то й утече він від вас.</v>
      <v id="8">Наблизьтесь до Бога, то й Бог наблизиться до вас. Очистьте руки, грішні, та серця освятіть, двоєдушні!</v>
      <v id="9">Журіться, сумуйте та плачте! Хай обернеться сміх ваш у плач, а радість у сум!</v>
      <v id="10">Упокоріться перед Господнім лицем, і Він вас підійме!</v>
      <v id="11">Не обмовляйте, брати, один одного! Бо хто брата свого обмовляє або судить брата, той Закона обмовляє та судить Закона. А коли ти Закона осуджуєш, то ти не виконавець Закона, але суддя.</v>
      <v id="12">Один Законодавець і Суддя, що може спасти й погубити. А ти хто такий, що осуджуєш ближнього?</v>
      <v id="13">А ну тепер ви, що говорите: Сьогодні чи взавтра ми підем у те чи те місто, і там рік проживемо, та будемо торгувати й заробляти,</v>
      <v id="14">ви, що не відаєте, що трапиться взавтра, яке ваше життя? Бо це пара, що на хвильку з'являється, а потім зникає!...</v>
      <v id="15">Замість того, щоб вам говорити: Як схоче Господь та будемо живі, то зробимо це або те.</v>
      <v id="16">А тепер ви хвалитеся в своїх гордощах, лиха всяка подібна хвальба!</v>
      <v id="17">Отож, хто знає, як чинити добро, та не чинить, той має гріх!</v>
    </c>
    <c id="5">
      <v id="1">А ну ж тепер ви, багачі, плачте й ридайте над лихом своїм, що вас має спіткати:</v>
      <v id="2">ваше багатство згнило, а ваші вбрання міль поїла!</v>
      <v id="3">Золото ваше та срібло поіржавіло, а їхня іржа буде свідчити проти вас, і поїсть ваше тіло, немов той огонь! Ви скарби зібрали собі на останні дні!</v>
      <v id="4">Ось голосить заплата, що ви затримали в робітників, які жали на ваших полях, і голосіння женців досягли вух Господа Саваота!</v>
      <v id="5">Ви розкошували на землі й насолоджувались, серця свої вигодували, немов би на день заколення.</v>
      <v id="6">Ви Праведного засудили й убили, Він вам не противився!</v>
      <v id="7">Отож, браття, довготерпіть аж до приходу Господа! Ось чекає рільник дорогоцінного плоду землі, довготерпить за нього, аж поки одержить дощ ранній та пізній.</v>
      <v id="8">Довготерпіть же й ви, зміцніть серця ваші, бо наблизився прихід Господній!</v>
      <v id="9">Не нарікайте один на одного, браття, щоб вас не засуджено, он Суддя стоїть перед дверима!</v>
      <v id="10">Візьміть, браття, пророків за приклад страждання та довготерпіння, вони промовляли Господнім Ім'ям!</v>
      <v id="11">Отож, за блаженних ми маємо тих, хто витерпів. Ви чули про Йовове терпіння та бачили Господній кінець його, що вельми Господь милостивий та щедрий.</v>
      <v id="12">А найперше, браття мої, не кляніться ні небом, ані землею, і ніякою іншою клятвою! Слово ж ваше хай буде: Так, так та Ні, ні, щоб не впасти вам в осуд.</v>
      <v id="13">Чи страждає хто з вас? Нехай молиться! Чи тішиться хтось? Хай співає псалми!</v>
      <v id="14">Чи хворіє хто з вас? Хай покличе пресвітерів Церкви, і над ним хай помоляться, намастивши його оливою в Господнє Ім'я,</v>
      <v id="15">і молитва віри вздоровить недужого, і Господь його підійме, а коли він гріхи був учинив, то вони йому простяться.</v>
      <v id="16">Отже, признавайтесь один перед одним у своїх прогріхах, і моліться один за одного, щоб вам уздоровитись. Бо дуже могутня ревна молитва праведного!</v>
      <v id="17">Ілля був людина, подібна до нас пристрастями, і він помолився молитвою, щоб дощу не було, і дощу не було на землі аж три роки й шість місяців...</v>
      <v id="18">І він знов помолився, і дощу дало небо, а земля вродила свій плід!</v>
      <v id="19">Браття мої, коли хто з-поміж вас заблудить від правди, і його хто наверне,</v>
      <v id="20">хай знає, що той, хто грішника навернув від його блудної дороги, той душу його спасає від смерти та безліч гріхів покриває!</v>
    </c>
  </book>
</usfx>

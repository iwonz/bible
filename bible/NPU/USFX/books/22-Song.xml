<?xml version="1.0" encoding="UTF-8"?>
<usfx version="2.5">
  <book id="SONG">
    <c id="1">
      <v id="1">Соломонова Пісня над піснями.</v>
      <v id="2">Нехай він цілує мене поцілунками уст своїх, бо ліпші кохання твої від вина!</v>
      <v id="3">На запах оливи твої запашні, твоє ймення неначе олива розлита, тому діви кохають тебе!</v>
      <v id="4">Потягни ти мене за собою, біжім! Цар впровадив мене у палати свої, ми радіти та тішитись будемо тобою, згадаємо кохання твої, від вина приємніші, поправді кохають тебе!</v>
      <v id="5">Дочки єрусалимські, я чорна та гарна, немов ті намети кедарські, мов занавіси Соломонові!</v>
      <v id="6">Не дивіться на те, що смуглявенька я, бож сонце мене опалило, сини неньки моєї на мене розгнівалися, настановили мене сторожити виноградники, та свого виноградника власного не встерегла я!...</v>
      <v id="7">Скажи ж мені ти, кого покохала душа моя: Де ти пасеш? Де даєш ти спочити у спеку отарі? Пощо біля стад твоїх друзів я буду, немов та причинна?</v>
      <v id="8">Якщо ти не знаєш цього, вродливіша посеред жінок, то вийди собі за слідами отари, і випасуй при шатрах пастуших козлятка свої.</v>
      <v id="9">Я тебе прирівняв до лошиці в возах фараонових, о моя ти подруженько!</v>
      <v id="10">Гарні щічки твої поміж шнурами перел, а шийка твоя між разками намиста!</v>
      <v id="11">Ланцюжки золоті ми поробимо тобі разом із срібними кульками!</v>
      <v id="12">Доки цар при своєму столі, то мій нард видає свої пахощі.</v>
      <v id="13">Мій коханий для мене мов китиця мирри: спочиває між персами в мене!</v>
      <v id="14">Мій коханий для мене мов кипрове гроно в ен-ґедських садах-виноградах!</v>
      <v id="15">Яка ти прекрасна, моя ти подруженько, яка ти хороша! Твої очі немов голубині!</v>
      <v id="16">Який ти прекрасний, о мій ти коханий, який ти приємний! а ложе нам зелень!</v>
      <v id="17">Бруси наших домів то кедрини, стелі в нас кипариси!</v>
    </c>
    <c id="2">
      <v id="1">Я саронська троянда, я долинна лілея!</v>
      <v id="2">Як лілея між тереном, так подруга моя поміж дівами!</v>
      <v id="3">Як та яблуня між лісовими деревами, так мій коханий поміж юнаками, його тіні жадала й сиділа я в ній, і його плід для мого піднебіння солодкий!</v>
      <v id="4">Він впровадив мене до винярні, а прапор його надо мною кохання!</v>
      <v id="5">Підкріпіте мене виноградовим печивом, освіжіть мене яблуками, бо я хвора з кохання!</v>
      <v id="6">Ліва рука його під головою моєю, правиця ж його пригортає мене!...</v>
      <v id="7">Заклинаю я вас, дочки єрусалимські, газелями чи польовими оленями, щоб ви не сполохали, й щоб не збудили кохання, аж доки йому до вподоби!...</v>
      <v id="8">Голос мого коханого!... Ось він іде, ось він скаче горами, по пагірках вистрибує...</v>
      <v id="9">Мій коханий подібний до сарни чи до молодого оленя. Он стоїть він у нас за стіною, зазирає у вікна, заглядає у ґрати...</v>
      <v id="10">Мій коханий озвався й промовив до мене: Уставай же, подруго моя, моя красна, й до мене ходи!</v>
      <v id="11">Бо оце проминула пора дощова, дощ ущух, перейшов собі він.</v>
      <v id="12">Показались квітки на землі, пора соловейка настала, і голос горлиці в нашому краї лунає!</v>
      <v id="13">Фіґа випустила свої ранні плоди, і розцвілі виноградини пахощі видали. Уставай же, подруго моя, моя красна, й до мене ходи!</v>
      <v id="14">Голубко моя у розщілинах скельних, у бескіднім сховку, дай побачити мені твоє личко, дай почути мені голосок твій, бо голос твій милий, а личко твоє уродливе!</v>
      <v id="15">Ловіть нам лисиці, лисинята маленькі, що ушкоджують нам виноградники, виноградники ж наші у цвіті!</v>
      <v id="16">Мій коханий він мій, я ж його, він пасе між лілеями!</v>
      <v id="17">Поки день прохолоду навіє, а тіні втечуть, вернись, мій коханий, стань подібний до сарни чи до молодого оленя в пахучих горах!</v>
    </c>
    <c id="3">
      <v id="1">По ночах на ложі своїм я шукала того, кого покохала душа моя... Шукала його, та його не знайшла...</v>
      <v id="2">Хай устану й нехай я пройдуся по місті, хай на вулицях та на майданах того пошукаю, кого покохала душа моя! Шукала його, та його не знайшла...</v>
      <v id="3">Спіткали мене сторожі, що по місті проходять... Чи не бачили часом того, кого покохала душа моя?</v>
      <v id="4">Небагато пройшла я від них, та й знайшла я того, кого покохала душа моя: схопила його, й не пустила його, аж поки його не ввела у дім неньки своєї, та в кімнату тієї, що в утробі носила мене!...</v>
      <v id="5">Заклинаю я вас, дочки єрусалимські, газелями чи польовими оленями, щоб ви не сполохали, щоб не збудили кохання, аж доки йому до вподоби!...</v>
      <v id="6">Хто вона, що виходить із пустині, немов стовпи диму, окурена миррою й ладаном, всілякими пахощами продавця?</v>
      <v id="7">Ось ложе його, Соломонове, шістдесят лицарів навколо нього, із лицарів славних Ізраїлевих!</v>
      <v id="8">Усі вони мають меча, усі вправні в бою, кожен має свого меча при своєму стегні проти страху нічного.</v>
      <v id="9">Ноші зробив собі цар Соломон із ливанських дерев:</v>
      <v id="10">стовпці їхні зробив він із срібла, а їхне опертя золоте, пурпурове сидіння, їхня середина вистелена коханням дочок єрусалимських!...</v>
      <v id="11">Підіть і побачте, о дочки сіонські, царя Соломона в вінку, що ним мати його увінчала його в день весілля його та в день радости серця його!</v>
    </c>
    <c id="4">
      <v id="1">Яка ти прекрасна, моя ти подруженько, яка ти хороша! Твої оченятка, немов ті голубки, глядять з-за серпанку твого! Твої коси немов стадо кіз, що хвилями сходять з гори Гілеадської!</v>
      <v id="2">Твої зубки немов та отара овець пообстриганих, що з купелю вийшли, що котять близнята, і між ними немає неплідної...</v>
      <v id="3">Твої губки немов кармазинова нитка, твої устонька красні, мов частина гранатного яблука скроня твоя за серпанком твоїм!</v>
      <v id="4">Твоя шия немов та Давидова башта, на зброю збудована: тисяча щитів повішена в ній, усе щити лицарів!</v>
      <v id="5">Два перса твої мов ті двоє близнят молодих у газелі, що випасуються між лілеями...</v>
      <v id="6">Поки день прохолоду навіє, а тіні втечуть, піду я собі на ту миррину гору й на пагірок ладану...</v>
      <v id="7">Уся ти прекрасна, моя ти подруженько, і плями нема на тобі!</v>
      <v id="8">Зо мною з Лівану, моя наречена, зо мною з Лівану ти підеш! Споглянеш з вершини Амани, з вершини Сеніру й Гермону, з леговища левів, з леопардових гір.</v>
      <v id="9">Забрала ти серце мені, моя сестро, моя наречена, забрала ти серце мені самим очком своїм, разочком одненьким намиста свого!...</v>
      <v id="10">Яке любе кохання твоє, о сестрице моя, наречена! Скільки ліпше кохання твоє за вино, а запашність олив твоїх за всі пахощі!...</v>
      <v id="11">Уста твої крапають мед щільниковий, моя наречена, мед і молоко під твоїм язичком, а пахощ одежі твоєї як ліванські ті пахощі!</v>
      <v id="12">Замкнений садок то сестриця моя, наречена моя замкнений садок, джерело запечатане...</v>
      <v id="13">Лоно твоє сад гранатових яблук з плодом досконалим, кипри із нардами,</v>
      <v id="14">нард і шафран, пахуча тростина й кориця з усіма деревами ладану, мирра й алое зо всіма найзапашнішими пахощами,</v>
      <v id="15">ти джерело садкове, криниця живої води, та тієї, що плине з Ливану!...</v>
      <v id="16">Прокинься, о вітре з півночі, і прилинь, вітре з полудня, повій на садок мій: нехай потечуть його пахощі! Хай коханий мій прийде до саду свого, і нехай споживе плід найкращий його!...</v>
    </c>
    <c id="5">
      <v id="1">Прийшов я до саду свого, о сестро моя, наречена! Збираю я мирру свою із бальзамом своїм, споживаю свого стільника разом із медом своїм, п'ю вино я своє зо своїм молоком!... Споживайте, співдрузі, пийте до схочу, кохані!</v>
      <v id="2">Я сплю, моє ж серце чуває... Ось голос мого коханого!... Стукає... Відчини мені, сестро моя, о моя ти подруженько, голубко моя, моя чиста, бо росою покрилася вся моя голова, мої кучері краплями ночі!...</v>
      <v id="3">Зняла я одежу свою, як знову її надягну? Помила я ніжки свої, як же їх занечищу?...</v>
      <v id="4">Мій коханий простяг свою руку крізь отвір, і нутро моє схвилювалось від нього!...</v>
      <v id="5">Встала я відчинити своєму коханому, а з рук моїх капала мирра, і мирра текла на засувки замка з моїх пальців...</v>
      <v id="6">Відчинила своєму коханому, а коханий мій зник, відійшов!... Душі не ставало в мені, як він говорив... Я шукала його, та його не знайшла... Я гукала його, та він не відізвався до мене...</v>
      <v id="7">Стріли мене сторожі, що ходять по місті, набили мене, завдали мені рани... Здерли з мене моє покривало, сторожі міських мурів!</v>
      <v id="8">Заклинаю я вас, дочки єрусалимські, як мого коханого стрінете ви, що йому повісте? Що я хвора з кохання!</v>
      <v id="9">Чим коханий твій кращий від інших коханих, вродливіша з жінок? Чим коханий твій кращий від інших коханих, що так заклинаєш ти нас?</v>
      <v id="10">Коханий мій білий й рум'яний, визначніший він від десяти тисяч інших...</v>
      <v id="11">Голова його щиреє золото, його кучері пальмове віття, чорні, як ворон...</v>
      <v id="12">Його очі немов голубки над джерелами водними, у молоці повимивані, що над повним струмком посідали!</v>
      <v id="13">Його личка як грядка бальзаму, немов квітники запашні! Його губи лілеї, з яких капає мирра текуча!</v>
      <v id="14">Його руки стовпці золоті, повисаджувані хризолітом, а лоно його твір мистецький з слонової кости, покритий сапфірами!</v>
      <v id="15">Його стегна стовпи мармурові, поставлені на золотії підстави! Його вигляд немов той Ливан, він юнак як ті кедри!</v>
      <v id="16">Уста його солодощі, і він увесь пожадання... Оце мій коханий, й оце мій дружок, дочки єрусалимські!</v>
    </c>
    <c id="6">
      <v id="1">Куди твій коханий пішов, о найвродливіша з жінок? Куди спрямував твій коханий? Бо ми пошукаємо його із тобою.</v>
      <v id="2">Мій коханий пішов до садочка свого, в квітники запашні, щоб пасти в садках і збирати лілеї.</v>
      <v id="3">Я належу своєму коханому, а мені мій коханий, що пасе між лілеями!</v>
      <v id="4">Ти прекрасна, моя ти подруженько, мов та Тірца, ти хороша, як Єрусалим, ти грізна, як війська з прапорами!</v>
      <v id="5">Відверни ти свої оченята від мене, бо вони непокоять мене! Твої коси немов стадо кіз, що хвилями сходять з того Гілеаду!</v>
      <v id="6">Твої зуби немов та отара овець, що з купелю вийшли, що котять близнята, і між ними немає неплідної!</v>
      <v id="7">Мов частина гранатного яблука скроня твоя за серпанком твоїм!</v>
      <v id="8">Шістдесят є цариць, і вісімдесят є наложниць, а дівчатам немає числа,</v>
      <v id="9">та єдина вона ця голубка моя, моя чиста! У неньки своєї вона одиначка, обрана вона у своєї родительки! Як бачили дочки Сіону її, то щасливою звали її, цариці й наложниці то вихваляли її:</v>
      <v id="10">Хто це така, що вона виглядає, немов та досвітня зоря, прекрасна, як місяць, як сонце ясна, як полки з прапорами грізна?</v>
      <v id="11">Зійшла я в оріховий сад, щоб поглянути на пуп'яночки при потоці, щоб побачити там, чи зацвів виноград, чи гранатові яблуні порозцвітали?</v>
      <v id="12">І не зчулася я, як мене посадила душа моя між колесниці моєї дружини бояр...</v>
      <v id="13">(7-1) Вернися, вернись, Суламітко! Вернися, вернися, нехай ми на тебе надивимось! Чого вам дивитися на Суламітку, немов би на танець військовий?</v>
    </c>
    <c id="7">
      <v id="1">(7-2) Хороші які стали ноги твої в черевичках, князівно моя! Заокруглення стегон твоїх мов намисто, руками мистецькими виточене!</v>
      <v id="2">(7-3) Твоє лоно немов круглоточена чаша, в якій не забракне вина запашного! Твій живіт сніп пшениці, оточений тими лілеями!</v>
      <v id="3">(7-4) Два перса твої немов двоє сарняток близнят!</v>
      <v id="4">(7-5) Твоя шия як башта із кости слонової, твої очі озерця в Хешбоні при брамі того Бат-Рабіму, в тебе ніс немов башта ливанська, що дивиться все в бік Дамаску!</v>
      <v id="5">(7-6) Голівка твоя на тобі мов Кармел, а коса на голівці твоїй немов пурпур, полонений цар тими кучерями!</v>
      <v id="6">(7-7) Яка ти прекрасна й приємна яка, о кохання в розкошах!</v>
      <v id="7">(7-8) Став подібний до пальми твій стан, твої ж перса до грон виноградних!</v>
      <v id="8">(7-9) Я подумав: виберуся на цю пальму, схоплюся за віття її, і нехай стануть перса твої, немов виноградні ті грона, а пахощ дихання твого як яблука!...</v>
      <v id="9">(7-10) А уста твої як найліпше вино: простує воно до мого коханого, чинить промовистими й уста сплячих!</v>
      <v id="10">(7-11) Я належу своєму коханому, а його пожадання до мене!</v>
      <v id="11">(7-12) Ходи ж, мій коханий, та вийдемо в поле, переночуємо в селах!</v>
      <v id="12">(7-13) Устанемо рано, й ходім у сади-виногради, подивимося, чи зацвів виноград, чи квітки розцвілись, чи гранатові яблуні порозцвітали?... Там кохання своє тобі дам!</v>
      <v id="13">(7-14) Видадуть пах мандрагори, при наших же входах всілякі коштовні плоди, нові та старі, що я їх заховала для тебе, коханий ти мій!</v>
    </c>
    <c id="8">
      <v id="1">О, коли б ти мені був за брата, що перса ссав в нені моєї, коли б стріла тебе я на вулиці, цілувала б тебе, і ніхто мені не докоряв би!</v>
      <v id="2">Повела б я тебе й привела б у дім нені своєї: ти навчав би мене, я б тебе напоїла вином запашним, соком гранатових яблук своїх!</v>
      <v id="3">Ліва рука його під головою моєю, правиця ж його пригортає мене!...</v>
      <v id="4">Заклинаю я вас, дочки єрусалимські, нащо б сполохали, й нащо б збудили кохання, аж доки йому до вподоби!</v>
      <v id="5">Хто вона, що виходить із пустині, спираючися на свого коханого? Під яблунею я збудила тебе, там повила тебе мати твоя, там тебе повила твоя породителька!</v>
      <v id="6">Поклади ти мене, як печатку на серце своє, як печать на рамено своє, бо сильне кохання, як смерть, заздрощі непереможні, немов той шеол, його жар жар огню, воно полум'я Господа!</v>
      <v id="7">Води великі не зможуть згасити кохання, ані ріки його не заллють! Коли б хто давав за кохання маєток увесь свого дому, то ним погордили б зовсім!...</v>
      <v id="8">Є сестра в нас мала, й перс у неї нема ще. Що зробимо нашій сестричці в той день, коли сватати будуть її?</v>
      <v id="9">Якщо вона мур, забороло із срібла збудуємо на ній, а якщо вона двері обкладемо кедровою дошкою їх...</v>
      <v id="10">Я мур, мої ж перса як башти, тоді я була в його очах мов та, яка спокій провадить...</v>
      <v id="11">Виноградника мав Соломон у Баал-Гамоні, виноградника він віддавав сторожам, щоб кожен приносив за плід його тисячу срібла.</v>
      <v id="12">Але мій виноградник, що маю його, при мені! Тобі, Соломоне, хай буде та тисяча, а сторожам його плоду дві сотні!</v>
      <v id="13">О ти, що сидиш у садках, друзі твої прислухаються до твого голосу: дай почути його і мені!</v>
      <v id="14">Утікай, мій коханий, і станься подібний до сарни собі, чи до молодого оленя у бальзамових горах!</v>
    </c>
  </book>
</usfx>

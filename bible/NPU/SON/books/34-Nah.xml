<?xml version="1.0" encoding="UTF-8"?>
<song>
  <title>Наум</title>
  <lyrics>
    <verse label="Nah 1:1">Пророцтво на Ніневію. Книга видіння елкошейця Наума.</verse>
    <verse label="Nah 1:2">Палкий Бог, і мстивий Господь, Господь мстивий та лютий, Господь мстивий до тих, хто Його ненавидить, і пам'ятає про кривду Своїх ворогів.</verse>
    <verse label="Nah 1:3">Господь довготерпеливий і великої потуги, та очистити винного Він не очистить. Господь у бурі та в вихрі дорога Його, а хмара від стіп Його курява.</verse>
    <verse label="Nah 1:4">Як загнівається Він на море, то сушить його, і всі ріки висушує, в'яне Башан та Кармел, і в'яне та квітка Лівану.</verse>
    <verse label="Nah 1:5">Гори тремтять перед Ним, а підгірки топніють, перед обличчям Його трясеться земля та вселенна, та всі її мешканці.</verse>
    <verse label="Nah 1:6">Хто встоїть перед гнівом Його, і хто стане у полум'ї люті Його? Його шал виливається, мов той огонь, і розпадаються скелі від Нього!</verse>
    <verse label="Nah 1:7">Добрий Господь, пристановище Він у день утиску, і знає Він тих, хто на Нього надіється!</verse>
    <verse label="Nah 1:8">Але в зливі навальній Він зробить кінця між Його заколотниками, і ворогів зажене у темноту.</verse>
    <verse label="Nah 1:9">Що ви думаєте проти Господа? Бо Він зробить кінця, не постане два рази насильство.</verse>
    <verse label="Nah 1:10">Бо вони переплутані, наче той терен, і повпивались, немов би вином, вони будуть пожерті зовсім, мов солома суха!</verse>
    <verse label="Nah 1:11">З тебе вийшов задумуючий проти Господа лихо, радник нікчемний.</verse>
    <verse label="Nah 1:12">Так говорить Господь: Хоч були б найсильніші і дуже численні, та постинані будуть вони, та й минуться! І хоч Я тебе мучив, та мучити більше тебе вже не буду!</verse>
    <verse label="Nah 1:13">А тепер Я зламаю ярмо його, яке на тобі, і пута твої позриваю.</verse>
    <verse label="Nah 1:14">І накаже на тебе, Ашшуре, Господь: Більш не буде вже сіятися з твого ймення! З дому бога твого Я боввана та ідола витну, зроблю тобі гроба із них, бо ти став легковажений.</verse>
    <verse label="Nah 1:15">(2-1) Ось на горах ноги благовісника, що звіщає про мир: Святкуй, Юдо, свята свої, виконуй присяги свої, бо більше не буде нікчемний ходити по тобі, він витятий ввесь!</verse>
    <verse label="Nah 2:1">(2-2) На тебе йде розпорошувач, твердині свої стережи, виглядай на дорогу, зміцняй свої стегна, міцно скріпи свою потугу,</verse>
    <verse label="Nah 2:2">(2-3) бо верне Господь велич Якова, як велич Ізраїля, що їхні спустошителі поруйнували, і понищили їхні виноградні галузки.</verse>
    <verse label="Nah 2:3">(2-4) Щит хоробрих його зачервонений, вояки в кармазині; блищить сталь у день зброєння їхнього на колесницях, хвилюються ратища.</verse>
    <verse label="Nah 2:4">(2-5) Колесниці шалено по вулицях мчать, по майданах гуркочуть, їхній вид немов полум'я те смолоскипів, літають вони, як ті блискавки.</verse>
    <verse label="Nah 2:5">(2-6) Він згадає шляхетних своїх, та спіткнуться вони у ході своїй; вони поспішають на мури її, і поставлена міцно будівля облоги.</verse>
    <verse label="Nah 2:6">(2-7) Брами річок відчиняються, а палата руйнується.</verse>
    <verse label="Nah 2:7">(2-8) І постановлено: буде оголена, відведеться в полон, а рабині її голоситимуть, мов ті голубки, що воркують на персах своїх.</verse>
    <verse label="Nah 2:8">(2-9) І Ніневія як саджавка водна, що води її відпливають. Стійте, стійте! Та немає нікого, хто б їх завернув!</verse>
    <verse label="Nah 2:9">(2-10) Розграбовуйте срібло, розграбовуйте золото, немає кінця наготовленому, багатству коштовних речей.</verse>
    <verse label="Nah 2:10">(2-11) Знищення та зруйнування й спустошення буде... І серце розтопиться, і ноги дрижатимуть, і корчі по крижах усіх, а обличчя їх всіх на червоно розпаляться.</verse>
    <verse label="Nah 2:11">(2-12) Де леговище левів, і для левчуків пасовище, що там ходив лев та левиця, та левеня, і ніхто не лякав?</verse>
    <verse label="Nah 2:12">(2-13) Лев грабував для своїх молодят і душив для левиць своїх він, і печери свої переповнював здобиччю, а лігва свої награбованим.</verse>
    <verse label="Nah 2:13">(2-14) Ось Я проти тебе, говорить Господь Саваот, і попалю серед диму твої колесниці, а твоїх левчуків поїсть меч, і повитинаю з землі грабування твої, і вже не почується голос твого посла.</verse>
    <verse label="Nah 3:1">Горе місту цьому кровожерному, воно все неправда, воно повне насилля, грабіж не виходить із нього!</verse>
    <verse label="Nah 3:2">Чути свист батога, гуркіт колеса, і чвал коней, і колеснична гуркотнява,</verse>
    <verse label="Nah 3:3">і гін верхівця, і полум'я меча, і блиск ратища, і багато побитих, і мертвих велике число, і трупу немає кінця, і спотикатимуться об їхній труп,</verse>
    <verse label="Nah 3:4">це за многоту блудодійства розпусниці, привабно ласкавої, вправної в чарах, що народи за блуд свій вона продавала, а роди за чари свої.</verse>
    <verse label="Nah 3:5">Ось Я проти тебе, говорить Господь Саваот, і подолка твого підійму на обличчя твоє, і покажу Я твій сором народам, а царствам твій стид!</verse>
    <verse label="Nah 3:6">І кину на тебе огиди, і погордженою вчиню Я тебе, і зроблю Я тебе, мов позорище!</verse>
    <verse label="Nah 3:7">І станеться, кожен, хто вгледить тебе, від тебе втече та й прокаже: Пограбована Ніневія! Хто висловить їй співчуття? Звідки буду шукати тобі потішителів?</verse>
    <verse label="Nah 3:8">Чи краща ти від Но-Амона, що сидить серед рік, вода коло нього, що вал його море, від моря його мур?</verse>
    <verse label="Nah 3:9">Етіопія сила його, і Єгипет, і не має кінця. Пут та лівійці були тобі в поміч,</verse>
    <verse label="Nah 3:10">та й він на вигнання пішов, у полон... А діти його порозбивані на роздоріжжі всіх вулиць, і кидали жереб про славних його, й всі вельможі його у кайдани закуті.</verse>
    <verse label="Nah 3:11">Уп'єшся і ти, будеш схована, твердині від ворога будеш шукати і ти!</verse>
    <verse label="Nah 3:12">Всі фортеці твої, мов ті фіґи з доспілими овочами: коли затрясуться, то падають в уста того, хто їх їсть.</verse>
    <verse label="Nah 3:13">Ось народ твій немов ті жінки серед тебе: вони повідчиняють твоїм ворогам брами краю твого, огонь пожере твої засуви.</verse>
    <verse label="Nah 3:14">Води на облогу собі набери, твердині свої позміцняй, увійди до болота та в глині топчись, форму на цеглу візьми міцно в руку.</verse>
    <verse label="Nah 3:15">Там огонь тебе з'їсть, посіче тебе меч, пожеруть тебе, наче та гусінь. Стань численна, як гусінь, стань численна, немов сарана,</verse>
    <verse label="Nah 3:16">понамножуй купців своїх більше від зірок небесних, але гусінь та знищить тебе й полетить!</verse>
    <verse label="Nah 3:17">Вельможні твої немов та сарана, гетьмани твої мов мошва, що гніздиться по стінах в день холоду, але сонце засвітить і вони помандрують, і не пізнане буде те місце, де вони пробували.</verse>
    <verse label="Nah 3:18">Твої пастирі, царю асирійський, поснули, лежать вельможі твої, твій народ розпорошивсь по горах, і немає кому позбирати його.</verse>
    <verse label="Nah 3:19">Нема ліку для лиха твого, рана твоя невигойна! Всі, що звістку про тебе почують, заплещуть у долоні на тебе, бо над ким твоє зло не ходило постійно?</verse>
  </lyrics>
</song>

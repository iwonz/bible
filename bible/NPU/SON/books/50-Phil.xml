<?xml version="1.0" encoding="UTF-8"?>
<song>
  <title>До Филип'ян</title>
  <lyrics>
    <verse label="Phil 1:1">Павло й Тимофій, раби Христа Ісуса, до всіх святих у Христі Ісусі, що знаходяться в Филипах, з єпископами та дияконами:</verse>
    <verse label="Phil 1:2">благодать вам і мир від Бога, Отця нашого, і Господа Ісуса Христа!</verse>
    <verse label="Phil 1:3">Дякую Богові своєму при кожній згадці про вас,</verse>
    <verse label="Phil 1:4">і завжди в усякій молитві своїй за всіх вас чиню я молитву з радощами,</verse>
    <verse label="Phil 1:5">за участь вашу в Євангелії від першого дня аж дотепер.</verse>
    <verse label="Phil 1:6">Я певний того, що той, хто в вас розпочав добре діло, виконає його аж до дня Христа Ісуса.</verse>
    <verse label="Phil 1:7">Бо то справедливо мені думати це про всіх вас, бо я маю вас у серці, а ви всі в кайданах моїх, і в обороні, і в утвердженні Євангелії спільники мої в благодаті.</verse>
    <verse label="Phil 1:8">Бо Бог мені свідок, що тужу я за вами всіма в сердечній любові Христа Ісуса.</verse>
    <verse label="Phil 1:9">І молюсь я про те, щоб ваша любов примножалась ще більше та більше в пізнанні й усякім дослідженні,</verse>
    <verse label="Phil 1:10">щоб ви досліджували те, що краще, щоб чисті та цілі були Христового дня,</verse>
    <verse label="Phil 1:11">наповнені плодів праведности через Ісуса Христа, на славу та на хвалу Божу.</verse>
    <verse label="Phil 1:12">Бажаю ж я, браття, щоб відали ви, що те, що сталось мені, вийшло більше на успіх Євангелії,</verse>
    <verse label="Phil 1:13">бо в усій преторії та всім іншим стали відомі кайдани мої за Христа.</verse>
    <verse label="Phil 1:14">А багато братів у Господі через кайдани мої посміліли та ще більше відважилися Слово Боже звіщати безстрашно.</verse>
    <verse label="Phil 1:15">Одні, правда, і через заздрощі та колотнечу, другі ж із доброї волі Христа проповідують;</verse>
    <verse label="Phil 1:16">а інші з любови, знаючи, що я поставлений на оборону Євангелії;</verse>
    <verse label="Phil 1:17">а інші через підступ звіщають Христа нещиро, думаючи, що додадуть тягару до кайданів моїх.</verse>
    <verse label="Phil 1:18">Але що ж? У всякому разі, чи облудно, чи щиро, Христос проповідується, а тим я радію та й буду радіти.</verse>
    <verse label="Phil 1:19">Бо знаю, що це буде мені на спасіння через вашу молитву й допомогу Духа Ісуса Христа,</verse>
    <verse label="Phil 1:20">через чекання й надію мою, що я ні в чому не буду посоромлений, але цілою сміливістю, як завжди, так і тепер Христос буде звеличений у тілі моїм, чи то життям, чи то смертю.</verse>
    <verse label="Phil 1:21">Бо для мене життя то Христос, а смерть то надбання.</verse>
    <verse label="Phil 1:22">А коли життя в тілі то для мене плід діла, то не знаю, що вибрати.</verse>
    <verse label="Phil 1:23">Тягнуть мене одне й друге, хоч я маю бажання померти та бути з Христом, бо це значно ліпше.</verse>
    <verse label="Phil 1:24">А щоб полишатися в тілі, то це потрібніш ради вас.</verse>
    <verse label="Phil 1:25">І оце знаю певно, що залишусь я, і пробуватиму з вами всіма вам на користь та на радощі в вірі,</verse>
    <verse label="Phil 1:26">щоб ваша хвала через мене примножилася в Христі Ісусі, коли знову прийду я до вас.</verse>
    <verse label="Phil 1:27">Тільки живіть згідно з Христовою Євангелією, щоб, чи прийду я й побачу вас, чи й не бувши почув я про вас, що ви стоїте в однім дусі, борючись однодушно за віру євангельську,</verse>
    <verse label="Phil 1:28">і ні в чому не боячися противників; це їм доказ загибелі, вам же спасіння. А це від Бога!</verse>
    <verse label="Phil 1:29">Бо вчинено вам за Христа добродійство, не тільки вірувати в Нього, але і страждати за Нього,</verse>
    <verse label="Phil 1:30">маючи таку саму боротьбу, яку ви бачили в мені, а тепер чуєте про мене.</verse>
    <verse label="Phil 2:1">Отож, коли є в Христі яка заохота, коли є яка потіха любови, коли є яка спільнота духа, коли є яке серце та милосердя,</verse>
    <verse label="Phil 2:2">то доповніть радість мою: щоб думали ви одне й те, щоб мали ту саму любов, одну згоду й один розум!</verse>
    <verse label="Phil 2:3">Не робіть нічого підступом або з чванливости, але в покорі майте один одного за більшого від себе.</verse>
    <verse label="Phil 2:4">Нехай кожен дбає не про своє, але кожен і про інших.</verse>
    <verse label="Phil 2:5">Нехай у вас будуть ті самі думки, що й у Христі Ісусі!</verse>
    <verse label="Phil 2:6">Він, бувши в Божій подобі, не вважав за захват бути Богові рівним,</verse>
    <verse label="Phil 2:7">але Він умалив Самого Себе, прийнявши вигляд раба, ставши подібним до людини; і подобою ставши, як людина,</verse>
    <verse label="Phil 2:8">Він упокорив Себе, бувши слухняний аж до смерти, і то смерти хресної...</verse>
    <verse label="Phil 2:9">Тому й Бог повищив Його, та дав Йому Ім'я, що вище над кожне ім'я,</verse>
    <verse label="Phil 2:10">щоб перед Ісусовим Ім'ям вклонялося кожне коліно небесних, і земних, і підземних,</verse>
    <verse label="Phil 2:11">і щоб кожен язик визнавав: Ісус Христос то Господь, на славу Бога Отця!</verse>
    <verse label="Phil 2:12">Отож, мої любі, як ви завжди слухняні були не тільки в моїй присутності, але значно більше тепер, у моїй відсутності, зо страхом і тремтінням виконуйте своє спасіння.</verse>
    <verse label="Phil 2:13">Бо то Бог викликає в вас і хотіння, і чин за доброю волею Своєю.</verse>
    <verse label="Phil 2:14">Робіть усе без нарікання та сумніву,</verse>
    <verse label="Phil 2:15">щоб були ви бездоганні та щирі, невинні діти Божі серед лукавого та розпусного роду, що в ньому ви сяєте, як світла в світі,</verse>
    <verse label="Phil 2:16">додержуючи слово життя на похвалу мені в день Христа, що я біг не надармо, що я працював не надармо.</verse>
    <verse label="Phil 2:17">Та хоч і стаю я жертвою при жертві і при службі вашої віри, я радію та тішуся разом із вами всіма.</verse>
    <verse label="Phil 2:18">Тіштесь тим самим і ви, і тіштеся разом зо мною!</verse>
    <verse label="Phil 2:19">Надіюся в Господі Ісусі незабаром послати до вас Тимофія, щоб і я зміцнів духом, розізнавши про вас.</verse>
    <verse label="Phil 2:20">Бо я однодумця не маю ні одного, щоб щиріше подбав він про вас.</verse>
    <verse label="Phil 2:21">Усі бо шукають свого, а не Христового Ісусового.</verse>
    <verse label="Phil 2:22">Та ви знаєте досвід його, бо він, немов батькові син, зо мною служив для Євангелії.</verse>
    <verse label="Phil 2:23">Отже, маю надію негайно послати цього, як тільки довідаюся, що буде зо мною.</verse>
    <verse label="Phil 2:24">Але в Господі маю надію, що й сам незабаром прибуду до вас.</verse>
    <verse label="Phil 2:25">Але я вважав за потрібне послати до вас брата Епафродита, свого співробітника та співбойовника, вашого апостола й служителя в потребі моїй,</verse>
    <verse label="Phil 2:26">бо він побивався за вами всіма, і сумував через те, що ви чули, що він хворував.</verse>
    <verse label="Phil 2:27">Бо смертельно він був хворував. Але змилувався Бог над ним, і не тільки над ним, але й надо мною, щоб я смутку на смуток не мав.</verse>
    <verse label="Phil 2:28">Отож, тим швидше послав я його, щоб тішились ви, його знову побачивши, і щоб без смутку я був.</verse>
    <verse label="Phil 2:29">Тож прийміть його в Господі з повною радістю, і майте в пошані таких,</verse>
    <verse label="Phil 2:30">бо за діло Христове наблизився був аж до смерти, наражаючи на небезпеку життя, щоб доповнити ваш нестаток служіння для мене.</verse>
    <verse label="Phil 3:1">Зрештою, браття мої, радійте у Господі! Писати вам те саме не прикро мені, а для вас це навчальне.</verse>
    <verse label="Phil 3:2">Стережіться собак, стережіться працівників лихих, стережіться обрізання!</verse>
    <verse label="Phil 3:3">Бо обрізання то ми, що служимо Богові духом, а хвалимося Христом Ісусом, і не кладемо надії на тіло,</verse>
    <verse label="Phil 3:4">хоч і я міг би мати надію на тіло. Як хто інший на тіло надіятись думає, то тим більше я,</verse>
    <verse label="Phil 3:5">обрізаний восьмого дня, з роду Ізраїля, з племени Веніяминового, єврей із євреїв, фарисей за Законом.</verse>
    <verse label="Phil 3:6">Через горливість я був переслідував Церкву, бувши невинний, щодо правди в Законі.</verse>
    <verse label="Phil 3:7">Але те, що для мене було за надбання, те ради Христа я за втрату вважав.</verse>
    <verse label="Phil 3:8">Тож усе я вважаю за втрату ради переважного познання Христа Ісуса, мого Господа, що я ради Нього відмовився всього, і вважаю все за сміття, щоб придбати Христа,</verse>
    <verse label="Phil 3:9">щоб знайтися в Нім не з власною праведністю, яка від Закону, але з тією, що з віри в Христа, праведністю від Бога за вірою,</verse>
    <verse label="Phil 3:10">щоб пізнати Його й силу Його воскресення, та участь у муках Його, уподоблюючись Його смерті,</verse>
    <verse label="Phil 3:11">аби досягнути якось воскресення з мертвих.</verse>
    <verse label="Phil 3:12">Не тому, що я вже досягнув, або вже вдосконалився, але прагну, чи не досягну я того, чим і Христос Ісус досягнув був мене.</verse>
    <verse label="Phil 3:13">Браття, я себе не вважаю, що я досягнув. Та тільки, забуваючи те, що позаду, і спішачи до того, що попереду,</verse>
    <verse label="Phil 3:14">я женусь до мети за нагородою високого поклику Божого в Христі Ісусі.</verse>
    <verse label="Phil 3:15">Тож усі, хто досконалий, думаймо це; коли ж думаєте ви щось інше, то Бог вам відкриє й це.</verse>
    <verse label="Phil 3:16">Та до чого дійшли ми, поступаймо в тім самім далі.</verse>
    <verse label="Phil 3:17">Будьте до мене подібні, браття, і дивіться на тих, хто поводиться так, як маєте ви за взір нас.</verse>
    <verse label="Phil 3:18">Багато бо хто, що про них я вам часто казав, а тепер говорю навіть плачучи, поводяться, як вороги хреста Христового.</verse>
    <verse label="Phil 3:19">Їхній кінець то загибіль, шлунок їхній бог, а слава в їхньому соромі... Вони думають тільки про земне!</verse>
    <verse label="Phil 3:20">Життя ж наше на небесах, звідки ждемо й Спасителя, Господа Ісуса Христа,</verse>
    <verse label="Phil 3:21">Який перемінить тіло нашого пониження, щоб стало подібне до славного тіла Його, силою, якою Він може і все підкорити Собі.</verse>
    <verse label="Phil 4:1">Отож, мої браття улюблені, за якими так сильно тужу, моя радосте й вінче, так у Господі стійте, улюблені!</verse>
    <verse label="Phil 4:2">Благаю Еводію, благаю й Синтихію думати однаково в Господі.</verse>
    <verse label="Phil 4:3">Так, благаю й тебе, товаришу вірний, допомагай тим, хто в боротьбі за Євангелію помагали мені та Климентові й іншим моїм співробітникам, яких імення записані в Книзі Життя.</verse>
    <verse label="Phil 4:4">Радійте в Господі завсіди, і знову кажу: радійте!</verse>
    <verse label="Phil 4:5">Ваша лагідність хай буде відома всім людям. Господь близько!</verse>
    <verse label="Phil 4:6">Ні про що не турбуйтесь, а в усьому нехай виявляються Богові ваші бажання молитвою й проханням з подякою.</verse>
    <verse label="Phil 4:7">І мир Божий, що вищий від усякого розуму, хай береже серця ваші та ваші думки у Христі Ісусі.</verse>
    <verse label="Phil 4:8">Наостанку, браття, що тільки правдиве, що тільки чесне, що тільки праведне, що тільки чисте, що тільки любе, що тільки гідне хвали, коли яка чеснота, коли яка похвала, думайте про це!</verse>
    <verse label="Phil 4:9">Чого ви від мене й навчилися, і прийняли, і чули та бачили, робіть те! І Бог миру буде з вами!</verse>
    <verse label="Phil 4:10">Я вельми потішився в Господі, що справді ви вже нових сил набули піклуватись про мене; ви й давніш піклувались, та часу сприятливого ви не мали.</verse>
    <verse label="Phil 4:11">Не за нестатком кажу, бо навчився я бути задоволеним із того, що маю.</verse>
    <verse label="Phil 4:12">Умію я й бути в упокоренні, умію бути й у достатку. Я привчився до всього й у всім: насищатися й голод терпіти, мати достаток і бути в недостачі.</verse>
    <verse label="Phil 4:13">Я все можу в Тім, Хто мене підкріпляє, в Ісусі Христі.</verse>
    <verse label="Phil 4:14">Тож ви добре зробили, що участь узяли в моїм горі.</verse>
    <verse label="Phil 4:15">І знаєте й ви, филип'яни, що на початку благовістя, коли я з Македонії вийшов, не прилучилась була жадна Церква до справи давання й приймання для мене, самі тільки ви,</verse>
    <verse label="Phil 4:16">що і раз, і вдруге мені на потреби мої посилали й до Солуня.</verse>
    <verse label="Phil 4:17">Кажу це не тому, щоб шукав я давання, я шукаю плоду, що примножується на річ вашу.</verse>
    <verse label="Phil 4:18">Та все я одержав, і маю достаток. Маю повно, прийнявши від Епафродита, що ви послали, як пахощі запашні, жертву приємну, Богові вгодну.</verse>
    <verse label="Phil 4:19">А мій Бог нехай виповнить вашу всяку потребу за Своїм багатством у Славі, у Христі Ісусі.</verse>
    <verse label="Phil 4:20">А Богові й нашому Отцеві слава на віки віків. Амінь.</verse>
    <verse label="Phil 4:21">Вітайте кожного святого у Христі Ісусі. Вітають вас браття, присутні зо мною.</verse>
    <verse label="Phil 4:22">Вітають вас усі святі, а найбільше ті, хто з кесаревого дому.</verse>
    <verse label="Phil 4:23">Благодать Господа Ісуса Христа зо всіма вами! Амінь.</verse>
  </lyrics>
</song>

<?xml version="1.0" encoding="UTF-8"?>
<song>
  <title>1 Петра</title>
  <lyrics>
    <verse label="1Pet 1:1">Петро, апостол Ісуса Христа, захожанам Розпорошення: Понту, Галатії, Каппадокії, Азії й Віфінії, вибраним</verse>
    <verse label="1Pet 1:2">із передбачення Бога Отця, посвяченням Духа, на покору й окроплення кров'ю Ісуса Христа: нехай примножиться вам благодать та мир!</verse>
    <verse label="1Pet 1:3">Благословенний Бог і Отець Господа нашого Ісуса Христа, що великою Своєю милістю відродив нас до живої надії через воскресення з мертвих Ісуса Христа,</verse>
    <verse label="1Pet 1:4">на спадщину нетлінну й непорочну та нев'янучу, заховану в небі для вас,</verse>
    <verse label="1Pet 1:5">що ви бережені силою Божою через віру на спасіння, яке готове з'явитися останнього часу.</verse>
    <verse label="1Pet 1:6">Тіштеся з того, засмучені трохи тепер, якщо треба, всілякими випробовуваннями,</verse>
    <verse label="1Pet 1:7">щоб досвідчення вашої віри було дорогоцінніше за золото, яке гине, хоч і огнем випробовується, на похвалу, і честь, і славу при з'явленні Ісуса Христа.</verse>
    <verse label="1Pet 1:8">Ви Його любите, не бачивши, і віруєте в Нього, хоч тепер не бачите, а вірувавши, радієте невимовною й славною радістю,</verse>
    <verse label="1Pet 1:9">бо досягаєте мети віри вашої спасіння душам.</verse>
    <verse label="1Pet 1:10">Про це спасіння розвідували та допитувалися пророки, що звіщали про благодать, призначену вам.</verse>
    <verse label="1Pet 1:11">Вони досліджували, на котрий чи на який час показував Дух Христів, що в них був, коли Він сповіщав про Христові страждання та славу, що прийдуть по них.</verse>
    <verse label="1Pet 1:12">Їм відкрито було, що вони не для себе самих, а для вас служили тим, що тепер звіщено вам через благовісників Духом Святим, із неба посланим, на що бажають дивитися Анголи.</verse>
    <verse label="1Pet 1:13">Тому то, підперезавши стегна свого розуму та бувши тверезі, майте досконалу надію на благодать, що приноситься вам в з'явленні Ісуса Христа.</verse>
    <verse label="1Pet 1:14">Як слухняні, не застосовуйтеся до попередніх пожадливостей вашого невідання,</verse>
    <verse label="1Pet 1:15">але за Святим, що покликав вас, будьте й самі святі в усім вашім поводженні,</verse>
    <verse label="1Pet 1:16">бо написано: Будьте святі, Я бо святий!</verse>
    <verse label="1Pet 1:17">І коли ви Отцем звете Того, Хто кожного, не зважаючи на особу, судить за вчинок, то в страху провадьте час вашого тимчасового замешкання.</verse>
    <verse label="1Pet 1:18">І знайте, що не тлінним сріблом або золотом відкуплені ви були від марного вашого життя, що передане вам від батьків,</verse>
    <verse label="1Pet 1:19">але дорогоцінною кров'ю Христа, як непорочного й чистого Ягняти,</verse>
    <verse label="1Pet 1:20">що призначений був іще перед закладинами світу, але був з'явлений вам за останнього часу.</verse>
    <verse label="1Pet 1:21">Через Нього ви віруєте в Бога, що з мертвих Його воскресив та дав славу Йому, щоб була ваша віра й надія на Бога.</verse>
    <verse label="1Pet 1:22">Послухом правді очистьте душі свої через Духа на нелицемірну братерську любов, і ревно від щирого серця любіть один одного,</verse>
    <verse label="1Pet 1:23">бо народжені ви не з тлінного насіння, але з нетлінного, Словом Божим живим та тривалим.</verse>
    <verse label="1Pet 1:24">Бо кожне тіло немов та трава, і всяка слава людини як цвіт трав'яний: засохне трава то й цвіт опаде,</verse>
    <verse label="1Pet 1:25">а Слово Господнє повік пробуває! А це те Слово, яке звіщене вам в Євангелії.</verse>
    <verse label="1Pet 2:1">Отож, відкладіть усяку злобу, і всякий підступ, і лицемірство, і заздрість, і всякі обмови,</verse>
    <verse label="1Pet 2:2">і, немов новонароджені немовлята, жадайте щирого духовного молока, щоб ним вирости вам на спасіння,</verse>
    <verse label="1Pet 2:3">якщо ви спробували, що добрий Господь.</verse>
    <verse label="1Pet 2:4">Приступайте до Нього, до Каменя живого, дорогоцінного, що відкинули люди Його, але вибрав Бог.</verse>
    <verse label="1Pet 2:5">І самі, немов те каміння живе, будуйтеся в дім духовий, на священство святе, щоб приносити жертви духовні, приємні для Бога через Ісуса Христа.</verse>
    <verse label="1Pet 2:6">Бо стоїть у Писанні: Ось кладу Я на Сіоні Каменя вибраного, наріжного, дорогоцінного, і хто вірує в Нього, той не буде осоромлений!</verse>
    <verse label="1Pet 2:7">Отож бо, для вас, хто вірує, Він коштовність, а для тих, хто не вірує камінь, що його занедбали були будівничі, той наріжним став каменем,</verse>
    <verse label="1Pet 2:8">і камінь спотикання, і скеля спокуси, і об нього вони спотикаються, не вірячи слову, на що й призначені були.</verse>
    <verse label="1Pet 2:9">Але ви вибраний рід, священство царське, народ святий, люд власности Божої, щоб звіщали чесноти Того, Хто покликав вас із темряви до дивного світла Свого,</verse>
    <verse label="1Pet 2:10">колись ненарод, а тепер народ Божий, колись непомилувані, а тепер ви помилувані!</verse>
    <verse label="1Pet 2:11">Благаю вас, любі, як приходьків та подорожніх, щоб ви здержувались від тілесних пожадливостей, що воюють проти душі.</verse>
    <verse label="1Pet 2:12">Поводьтеся поміж поганами добре, щоб за те, за що вас обмовляють вони, немов би злочинців, побачивши добрі діла, славили Бога в день відвідання.</verse>
    <verse label="1Pet 2:13">Отож, коріться кожному людському творінню ради Господа, чи то цареві, як найвищому,</verse>
    <verse label="1Pet 2:14">чи то володарям, як від нього посланим для карання злочинців та для похвали доброчинців.</verse>
    <verse label="1Pet 2:15">Бо така Божа воля, щоб доброчинці гамували неуцтво нерозумних людей,</verse>
    <verse label="1Pet 2:16">як вільні, а не як ті, що мають волю на прикриття лихого, але як раби Божі.</verse>
    <verse label="1Pet 2:17">Шануйте всіх, братство любіть, Бога бійтеся, царя поважайте.</verse>
    <verse label="1Pet 2:18">Раби, коріться панам із повним страхом, не тільки добрим та тихим, але й прикрим.</verse>
    <verse label="1Pet 2:19">Бо то вгодне, коли хто, через сумління перед Богом, терпить недолю, непоправді страждаючи.</verse>
    <verse label="1Pet 2:20">Бо яка похвала, коли терпите ви, як вас б'ють за провини? Але коли з мукою терпите за добрі вчинки, то це вгодне Богові!</verse>
    <verse label="1Pet 2:21">Бо на це ви покликані. Бо й Христос постраждав за нас, і залишив нам приклада, щоб пішли ми слідами Його.</verse>
    <verse label="1Pet 2:22">Не вчинив Він гріха, і не знайшлося в устах Його підступу!</verse>
    <verse label="1Pet 2:23">Коли був лихословлений, Він не лихословив взаємно, а коли Він страждав, не погрожував, але передав Тому, Хто судить справедливо.</verse>
    <verse label="1Pet 2:24">Він тілом Своїм Сам підніс гріхи наші на дерево, щоб ми вмерли для гріхів та для праведности жили; Його ранами ви вздоровилися.</verse>
    <verse label="1Pet 2:25">Ви бо були як ті вівці заблукані, та ви повернулись до Пастиря й Опікуна ваших душ.</verse>
    <verse label="1Pet 3:1">Так само дружини, коріться своїм чоловікам, щоб і деякі, хто не кориться слову, були приєднані без слова поводженням дружин,</verse>
    <verse label="1Pet 3:2">як побачать ваше поводження чисте в страху.</verse>
    <verse label="1Pet 3:3">А окрасою їм нехай буде не зовнішнє, заплітання волосся та навішання золота або вбирання одеж,</verse>
    <verse label="1Pet 3:4">але захована людина серця в нетлінні лагідного й мовчазного духа, що дорогоцінне перед Богом.</verse>
    <verse label="1Pet 3:5">Бо так само колись прикрашали себе й святі ті жінки, що клали надію на Бога й корились своїм чоловікам.</verse>
    <verse label="1Pet 3:6">Так Сара корилась Авраамові, і паном його називала. А ви її діти, коли добро робите та не лякаєтесь жадного страху.</verse>
    <verse label="1Pet 3:7">Чоловіки, так само живіть разом із дружинами за розумом, як зо слабішою жіночою посудиною, і виявляйте їм честь, бо й вони є співспадкоємиці благодаті життя, щоб не спинялися ваші молитви.</verse>
    <verse label="1Pet 3:8">Нарешті ж, будьте всі однодумні, спочутливі, братолюбні, милосердні, покірливі.</verse>
    <verse label="1Pet 3:9">Не платіть злом за зло, або лайкою за лайку, навпаки, благословляйте, знавши, що на це вас покликано, щоб ви вспадкували благословення.</verse>
    <verse label="1Pet 3:10">Бо хто хоче любити життя та бачити добрі дні, нехай здержить свого язика від лихого та уста свої від говорення підступу.</verse>
    <verse label="1Pet 3:11">Ухиляйся від злого та добре чини, шукай миру й женися за ним!</verse>
    <verse label="1Pet 3:12">Бо очі Господні до праведних, а вуха Його до їхніх прохань, а Господнє лице проти тих, хто чинить лихе!</verse>
    <verse label="1Pet 3:13">І хто заподіє вам зле, коли будете ви оборонцями доброго?</verse>
    <verse label="1Pet 3:14">А коли ви за правду й страждаєте, то ви блаженні! А їхнього страху не бійтеся, і не тривожтеся!</verse>
    <verse label="1Pet 3:15">А Господа Христа святіть у ваших серцях, і завжди готовими будьте на відповідь кожному, хто в вас запитає рахунку про надію, що в вас, із лагідністю та зо страхом.</verse>
    <verse label="1Pet 3:16">Майте добре сумління, щоб тим, за що вас обмовляють, немов би злочинців, були посоромлені лихословники вашого поводження в Христі.</verse>
    <verse label="1Pet 3:17">Бо ліпше страждати за добрі діла, коли хоче того Божа воля, аніж за лихі.</verse>
    <verse label="1Pet 3:18">Бо й Христос один раз постраждав був за наші гріхи, щоб привести нас до Бога, Праведний за неправедних, хоч умертвлений тілом, але Духом оживлений,</verse>
    <verse label="1Pet 3:19">Яким Він і духам, що в в'язниці були, зійшовши, звіщав;</verse>
    <verse label="1Pet 3:20">вони колись непокірливі були, як їх Боже довготерпіння чекало за Ноєвих днів, коли будувався ковчег, що в ньому мало, цебто вісім душ, спаслось від води.</verse>
    <verse label="1Pet 3:21">Того образ, хрищення не тілесної нечистости позбуття, але обітниця Богові доброго сумління, спасає тепер і нас воскресенням Ісуса Христа,</verse>
    <verse label="1Pet 3:22">що, зійшовши на небо, пробуває по Божій правиці, а Йому підкорилися Анголи, влади та сили.</verse>
    <verse label="1Pet 4:1">Отож, коли тілом Христос постраждав за нас, то озбройтеся й ви тією самою думкою, бо хто тілом постраждав, той перестав грішити,</verse>
    <verse label="1Pet 4:2">щоб решту часу в тілі жити вже не для пожадливостей людських, а для Божої волі.</verse>
    <verse label="1Pet 4:3">Бо досить минулого часу, коли ви чинили волю поган, ходили в розпусті, у пожадливостях, у піяцтві, у гулянках, у піятиках, у беззаконних ідолослужбах.</verse>
    <verse label="1Pet 4:4">Вони з того дивуються, що ви разом із ними не берете участи в розпусті, та зневажають.</verse>
    <verse label="1Pet 4:5">Вони дадуть відповідь Тому, Хто судитиме живих та мертвих!</verse>
    <verse label="1Pet 4:6">Бо на те й мертвим звіщувано Євангелію, щоб вони прийняли суд по-людському тілом, але жили по-Божому духом.</verse>
    <verse label="1Pet 4:7">Кінець же всьому наблизився. Отже, будьте мудрі й пильнуйте в молитвах!</verse>
    <verse label="1Pet 4:8">Найперше майте щиру любов один до одного, бо любов покриває багато гріхів!</verse>
    <verse label="1Pet 4:9">Будьте гостинні один до одного без нехоті!</verse>
    <verse label="1Pet 4:10">Служіть один одному, кожен тим даром, якого отримав, як доморядники всілякої Божої благодаті.</verse>
    <verse label="1Pet 4:11">Коли хто говорить, говори, як Божі слова. Коли хто служить, то служи, як від сили, яку дає Бог, щоб Бог прославлявся в усьому Ісусом Христом, що Йому слава та влада на віки вічні, амінь.</verse>
    <verse label="1Pet 4:12">Улюблені, не дивуйтесь огневі, що вам посилається на випробовування, немов би чужому випадку для вас.</verse>
    <verse label="1Pet 4:13">Але через те, що берете ви участь у Христових стражданнях, то тіштеся, щоб і в з'явленні слави Його раділи ви й звеселялись.</verse>
    <verse label="1Pet 4:14">Коли ж вас ганьблять за Христове Ім'я, то ви блаженні, бо на вас спочиває Дух слави й Дух Божий.</verse>
    <verse label="1Pet 4:15">Ніхто з вас хай не страждає, як душогуб, або злодій, або злочинець, або ворохобник,</verse>
    <verse label="1Pet 4:16">а коли як християнин, то нехай не соромиться він, але хай прославляє Бога за те.</verse>
    <verse label="1Pet 4:17">Бо час уже суд розпочати від Божого дому; а коли він почнеться перше з нас, то який кінець тих, хто противиться Божій Євангелії?</verse>
    <verse label="1Pet 4:18">А коли праведний ледве спасеться, то безбожний та грішний де зможе з'явитись?</verse>
    <verse label="1Pet 4:19">Тому й ті, хто з Божої волі страждає, нехай душі свої віддадуть в доброчинстві Йому, як Створителю вірному.</verse>
    <verse label="1Pet 5:1">Тож благаю між вами пресвітерів, співпресвітер та свідок Христових страждань, співучасник слави, що повинна з'явитись:</verse>
    <verse label="1Pet 5:2">пасіть стадо Боже, що у вас, наглядайте не з примусу, але добровільно по-Божому, не для брудної наживи, а ревно,</verse>
    <verse label="1Pet 5:3">не пануйте над спадком Божим, але будьте для стада за взір.</verse>
    <verse label="1Pet 5:4">А коли Архипастир з'явиться, то одержите ви нев'янучого вінка слави.</verse>
    <verse label="1Pet 5:5">Також молоді, коріться старшим! А всі майте покору один до одного, бо Бог противиться гордим, а смиренним дає благодать!</verse>
    <verse label="1Pet 5:6">Тож покоріться під міцну Божу руку, щоб Він вас Свого часу повищив.</verse>
    <verse label="1Pet 5:7">Покладіть на Нього всю вашу журбу, бо Він опікується вами!</verse>
    <verse label="1Pet 5:8">Будьте тверезі, пильнуйте! Ваш супротивник диявол ходить, ричучи, як лев, що шукає пожерти кого.</verse>
    <verse label="1Pet 5:9">Противтесь йому, тверді в вірі, знавши, що ті самі муки трапляються й вашому братству по світі.</verse>
    <verse label="1Pet 5:10">А Бог усякої благодаті, що покликав вас до вічної слави Своєї в Христі, нехай Сам удосконалить вас, хто трохи потерпів, хай упевнить, зміцнить, уґрунтує.</verse>
    <verse label="1Pet 5:11">Йому слава та влада на вічні віки, амінь.</verse>
    <verse label="1Pet 5:12">Я коротко вам написав через Силуяна, як гадаю вірного брата. Закликаю та свідчу, що це Божа благодать правдива, що ви в ній стоїте.</verse>
    <verse label="1Pet 5:13">Вітає вас разом вибрана Церква в Вавилоні, і Марко, мій син.</verse>
    <verse label="1Pet 5:14">Вітайте один одного поцілунком любови. Мир вам усім у Христі! Амінь.</verse>
  </lyrics>
</song>

<?xml version="1.0" encoding="UTF-8"?>
<song>
  <title>Пісня над піснями</title>
  <lyrics>
    <verse label="Song 1:1">Соломонова Пісня над піснями.</verse>
    <verse label="Song 1:2">Нехай він цілує мене поцілунками уст своїх, бо ліпші кохання твої від вина!</verse>
    <verse label="Song 1:3">На запах оливи твої запашні, твоє ймення неначе олива розлита, тому діви кохають тебе!</verse>
    <verse label="Song 1:4">Потягни ти мене за собою, біжім! Цар впровадив мене у палати свої, ми радіти та тішитись будемо тобою, згадаємо кохання твої, від вина приємніші, поправді кохають тебе!</verse>
    <verse label="Song 1:5">Дочки єрусалимські, я чорна та гарна, немов ті намети кедарські, мов занавіси Соломонові!</verse>
    <verse label="Song 1:6">Не дивіться на те, що смуглявенька я, бож сонце мене опалило, сини неньки моєї на мене розгнівалися, настановили мене сторожити виноградники, та свого виноградника власного не встерегла я!...</verse>
    <verse label="Song 1:7">Скажи ж мені ти, кого покохала душа моя: Де ти пасеш? Де даєш ти спочити у спеку отарі? Пощо біля стад твоїх друзів я буду, немов та причинна?</verse>
    <verse label="Song 1:8">Якщо ти не знаєш цього, вродливіша посеред жінок, то вийди собі за слідами отари, і випасуй при шатрах пастуших козлятка свої.</verse>
    <verse label="Song 1:9">Я тебе прирівняв до лошиці в возах фараонових, о моя ти подруженько!</verse>
    <verse label="Song 1:10">Гарні щічки твої поміж шнурами перел, а шийка твоя між разками намиста!</verse>
    <verse label="Song 1:11">Ланцюжки золоті ми поробимо тобі разом із срібними кульками!</verse>
    <verse label="Song 1:12">Доки цар при своєму столі, то мій нард видає свої пахощі.</verse>
    <verse label="Song 1:13">Мій коханий для мене мов китиця мирри: спочиває між персами в мене!</verse>
    <verse label="Song 1:14">Мій коханий для мене мов кипрове гроно в ен-ґедських садах-виноградах!</verse>
    <verse label="Song 1:15">Яка ти прекрасна, моя ти подруженько, яка ти хороша! Твої очі немов голубині!</verse>
    <verse label="Song 1:16">Який ти прекрасний, о мій ти коханий, який ти приємний! а ложе нам зелень!</verse>
    <verse label="Song 1:17">Бруси наших домів то кедрини, стелі в нас кипариси!</verse>
    <verse label="Song 2:1">Я саронська троянда, я долинна лілея!</verse>
    <verse label="Song 2:2">Як лілея між тереном, так подруга моя поміж дівами!</verse>
    <verse label="Song 2:3">Як та яблуня між лісовими деревами, так мій коханий поміж юнаками, його тіні жадала й сиділа я в ній, і його плід для мого піднебіння солодкий!</verse>
    <verse label="Song 2:4">Він впровадив мене до винярні, а прапор його надо мною кохання!</verse>
    <verse label="Song 2:5">Підкріпіте мене виноградовим печивом, освіжіть мене яблуками, бо я хвора з кохання!</verse>
    <verse label="Song 2:6">Ліва рука його під головою моєю, правиця ж його пригортає мене!...</verse>
    <verse label="Song 2:7">Заклинаю я вас, дочки єрусалимські, газелями чи польовими оленями, щоб ви не сполохали, й щоб не збудили кохання, аж доки йому до вподоби!...</verse>
    <verse label="Song 2:8">Голос мого коханого!... Ось він іде, ось він скаче горами, по пагірках вистрибує...</verse>
    <verse label="Song 2:9">Мій коханий подібний до сарни чи до молодого оленя. Он стоїть він у нас за стіною, зазирає у вікна, заглядає у ґрати...</verse>
    <verse label="Song 2:10">Мій коханий озвався й промовив до мене: Уставай же, подруго моя, моя красна, й до мене ходи!</verse>
    <verse label="Song 2:11">Бо оце проминула пора дощова, дощ ущух, перейшов собі він.</verse>
    <verse label="Song 2:12">Показались квітки на землі, пора соловейка настала, і голос горлиці в нашому краї лунає!</verse>
    <verse label="Song 2:13">Фіґа випустила свої ранні плоди, і розцвілі виноградини пахощі видали. Уставай же, подруго моя, моя красна, й до мене ходи!</verse>
    <verse label="Song 2:14">Голубко моя у розщілинах скельних, у бескіднім сховку, дай побачити мені твоє личко, дай почути мені голосок твій, бо голос твій милий, а личко твоє уродливе!</verse>
    <verse label="Song 2:15">Ловіть нам лисиці, лисинята маленькі, що ушкоджують нам виноградники, виноградники ж наші у цвіті!</verse>
    <verse label="Song 2:16">Мій коханий він мій, я ж його, він пасе між лілеями!</verse>
    <verse label="Song 2:17">Поки день прохолоду навіє, а тіні втечуть, вернись, мій коханий, стань подібний до сарни чи до молодого оленя в пахучих горах!</verse>
    <verse label="Song 3:1">По ночах на ложі своїм я шукала того, кого покохала душа моя... Шукала його, та його не знайшла...</verse>
    <verse label="Song 3:2">Хай устану й нехай я пройдуся по місті, хай на вулицях та на майданах того пошукаю, кого покохала душа моя! Шукала його, та його не знайшла...</verse>
    <verse label="Song 3:3">Спіткали мене сторожі, що по місті проходять... Чи не бачили часом того, кого покохала душа моя?</verse>
    <verse label="Song 3:4">Небагато пройшла я від них, та й знайшла я того, кого покохала душа моя: схопила його, й не пустила його, аж поки його не ввела у дім неньки своєї, та в кімнату тієї, що в утробі носила мене!...</verse>
    <verse label="Song 3:5">Заклинаю я вас, дочки єрусалимські, газелями чи польовими оленями, щоб ви не сполохали, щоб не збудили кохання, аж доки йому до вподоби!...</verse>
    <verse label="Song 3:6">Хто вона, що виходить із пустині, немов стовпи диму, окурена миррою й ладаном, всілякими пахощами продавця?</verse>
    <verse label="Song 3:7">Ось ложе його, Соломонове, шістдесят лицарів навколо нього, із лицарів славних Ізраїлевих!</verse>
    <verse label="Song 3:8">Усі вони мають меча, усі вправні в бою, кожен має свого меча при своєму стегні проти страху нічного.</verse>
    <verse label="Song 3:9">Ноші зробив собі цар Соломон із ливанських дерев:</verse>
    <verse label="Song 3:10">стовпці їхні зробив він із срібла, а їхне опертя золоте, пурпурове сидіння, їхня середина вистелена коханням дочок єрусалимських!...</verse>
    <verse label="Song 3:11">Підіть і побачте, о дочки сіонські, царя Соломона в вінку, що ним мати його увінчала його в день весілля його та в день радости серця його!</verse>
    <verse label="Song 4:1">Яка ти прекрасна, моя ти подруженько, яка ти хороша! Твої оченятка, немов ті голубки, глядять з-за серпанку твого! Твої коси немов стадо кіз, що хвилями сходять з гори Гілеадської!</verse>
    <verse label="Song 4:2">Твої зубки немов та отара овець пообстриганих, що з купелю вийшли, що котять близнята, і між ними немає неплідної...</verse>
    <verse label="Song 4:3">Твої губки немов кармазинова нитка, твої устонька красні, мов частина гранатного яблука скроня твоя за серпанком твоїм!</verse>
    <verse label="Song 4:4">Твоя шия немов та Давидова башта, на зброю збудована: тисяча щитів повішена в ній, усе щити лицарів!</verse>
    <verse label="Song 4:5">Два перса твої мов ті двоє близнят молодих у газелі, що випасуються між лілеями...</verse>
    <verse label="Song 4:6">Поки день прохолоду навіє, а тіні втечуть, піду я собі на ту миррину гору й на пагірок ладану...</verse>
    <verse label="Song 4:7">Уся ти прекрасна, моя ти подруженько, і плями нема на тобі!</verse>
    <verse label="Song 4:8">Зо мною з Лівану, моя наречена, зо мною з Лівану ти підеш! Споглянеш з вершини Амани, з вершини Сеніру й Гермону, з леговища левів, з леопардових гір.</verse>
    <verse label="Song 4:9">Забрала ти серце мені, моя сестро, моя наречена, забрала ти серце мені самим очком своїм, разочком одненьким намиста свого!...</verse>
    <verse label="Song 4:10">Яке любе кохання твоє, о сестрице моя, наречена! Скільки ліпше кохання твоє за вино, а запашність олив твоїх за всі пахощі!...</verse>
    <verse label="Song 4:11">Уста твої крапають мед щільниковий, моя наречена, мед і молоко під твоїм язичком, а пахощ одежі твоєї як ліванські ті пахощі!</verse>
    <verse label="Song 4:12">Замкнений садок то сестриця моя, наречена моя замкнений садок, джерело запечатане...</verse>
    <verse label="Song 4:13">Лоно твоє сад гранатових яблук з плодом досконалим, кипри із нардами,</verse>
    <verse label="Song 4:14">нард і шафран, пахуча тростина й кориця з усіма деревами ладану, мирра й алое зо всіма найзапашнішими пахощами,</verse>
    <verse label="Song 4:15">ти джерело садкове, криниця живої води, та тієї, що плине з Ливану!...</verse>
    <verse label="Song 4:16">Прокинься, о вітре з півночі, і прилинь, вітре з полудня, повій на садок мій: нехай потечуть його пахощі! Хай коханий мій прийде до саду свого, і нехай споживе плід найкращий його!...</verse>
    <verse label="Song 5:1">Прийшов я до саду свого, о сестро моя, наречена! Збираю я мирру свою із бальзамом своїм, споживаю свого стільника разом із медом своїм, п'ю вино я своє зо своїм молоком!... Споживайте, співдрузі, пийте до схочу, кохані!</verse>
    <verse label="Song 5:2">Я сплю, моє ж серце чуває... Ось голос мого коханого!... Стукає... Відчини мені, сестро моя, о моя ти подруженько, голубко моя, моя чиста, бо росою покрилася вся моя голова, мої кучері краплями ночі!...</verse>
    <verse label="Song 5:3">Зняла я одежу свою, як знову її надягну? Помила я ніжки свої, як же їх занечищу?...</verse>
    <verse label="Song 5:4">Мій коханий простяг свою руку крізь отвір, і нутро моє схвилювалось від нього!...</verse>
    <verse label="Song 5:5">Встала я відчинити своєму коханому, а з рук моїх капала мирра, і мирра текла на засувки замка з моїх пальців...</verse>
    <verse label="Song 5:6">Відчинила своєму коханому, а коханий мій зник, відійшов!... Душі не ставало в мені, як він говорив... Я шукала його, та його не знайшла... Я гукала його, та він не відізвався до мене...</verse>
    <verse label="Song 5:7">Стріли мене сторожі, що ходять по місті, набили мене, завдали мені рани... Здерли з мене моє покривало, сторожі міських мурів!</verse>
    <verse label="Song 5:8">Заклинаю я вас, дочки єрусалимські, як мого коханого стрінете ви, що йому повісте? Що я хвора з кохання!</verse>
    <verse label="Song 5:9">Чим коханий твій кращий від інших коханих, вродливіша з жінок? Чим коханий твій кращий від інших коханих, що так заклинаєш ти нас?</verse>
    <verse label="Song 5:10">Коханий мій білий й рум'яний, визначніший він від десяти тисяч інших...</verse>
    <verse label="Song 5:11">Голова його щиреє золото, його кучері пальмове віття, чорні, як ворон...</verse>
    <verse label="Song 5:12">Його очі немов голубки над джерелами водними, у молоці повимивані, що над повним струмком посідали!</verse>
    <verse label="Song 5:13">Його личка як грядка бальзаму, немов квітники запашні! Його губи лілеї, з яких капає мирра текуча!</verse>
    <verse label="Song 5:14">Його руки стовпці золоті, повисаджувані хризолітом, а лоно його твір мистецький з слонової кости, покритий сапфірами!</verse>
    <verse label="Song 5:15">Його стегна стовпи мармурові, поставлені на золотії підстави! Його вигляд немов той Ливан, він юнак як ті кедри!</verse>
    <verse label="Song 5:16">Уста його солодощі, і він увесь пожадання... Оце мій коханий, й оце мій дружок, дочки єрусалимські!</verse>
    <verse label="Song 6:1">Куди твій коханий пішов, о найвродливіша з жінок? Куди спрямував твій коханий? Бо ми пошукаємо його із тобою.</verse>
    <verse label="Song 6:2">Мій коханий пішов до садочка свого, в квітники запашні, щоб пасти в садках і збирати лілеї.</verse>
    <verse label="Song 6:3">Я належу своєму коханому, а мені мій коханий, що пасе між лілеями!</verse>
    <verse label="Song 6:4">Ти прекрасна, моя ти подруженько, мов та Тірца, ти хороша, як Єрусалим, ти грізна, як війська з прапорами!</verse>
    <verse label="Song 6:5">Відверни ти свої оченята від мене, бо вони непокоять мене! Твої коси немов стадо кіз, що хвилями сходять з того Гілеаду!</verse>
    <verse label="Song 6:6">Твої зуби немов та отара овець, що з купелю вийшли, що котять близнята, і між ними немає неплідної!</verse>
    <verse label="Song 6:7">Мов частина гранатного яблука скроня твоя за серпанком твоїм!</verse>
    <verse label="Song 6:8">Шістдесят є цариць, і вісімдесят є наложниць, а дівчатам немає числа,</verse>
    <verse label="Song 6:9">та єдина вона ця голубка моя, моя чиста! У неньки своєї вона одиначка, обрана вона у своєї родительки! Як бачили дочки Сіону її, то щасливою звали її, цариці й наложниці то вихваляли її:</verse>
    <verse label="Song 6:10">Хто це така, що вона виглядає, немов та досвітня зоря, прекрасна, як місяць, як сонце ясна, як полки з прапорами грізна?</verse>
    <verse label="Song 6:11">Зійшла я в оріховий сад, щоб поглянути на пуп'яночки при потоці, щоб побачити там, чи зацвів виноград, чи гранатові яблуні порозцвітали?</verse>
    <verse label="Song 6:12">І не зчулася я, як мене посадила душа моя між колесниці моєї дружини бояр...</verse>
    <verse label="Song 6:13">(7-1) Вернися, вернись, Суламітко! Вернися, вернися, нехай ми на тебе надивимось! Чого вам дивитися на Суламітку, немов би на танець військовий?</verse>
    <verse label="Song 7:1">(7-2) Хороші які стали ноги твої в черевичках, князівно моя! Заокруглення стегон твоїх мов намисто, руками мистецькими виточене!</verse>
    <verse label="Song 7:2">(7-3) Твоє лоно немов круглоточена чаша, в якій не забракне вина запашного! Твій живіт сніп пшениці, оточений тими лілеями!</verse>
    <verse label="Song 7:3">(7-4) Два перса твої немов двоє сарняток близнят!</verse>
    <verse label="Song 7:4">(7-5) Твоя шия як башта із кости слонової, твої очі озерця в Хешбоні при брамі того Бат-Рабіму, в тебе ніс немов башта ливанська, що дивиться все в бік Дамаску!</verse>
    <verse label="Song 7:5">(7-6) Голівка твоя на тобі мов Кармел, а коса на голівці твоїй немов пурпур, полонений цар тими кучерями!</verse>
    <verse label="Song 7:6">(7-7) Яка ти прекрасна й приємна яка, о кохання в розкошах!</verse>
    <verse label="Song 7:7">(7-8) Став подібний до пальми твій стан, твої ж перса до грон виноградних!</verse>
    <verse label="Song 7:8">(7-9) Я подумав: виберуся на цю пальму, схоплюся за віття її, і нехай стануть перса твої, немов виноградні ті грона, а пахощ дихання твого як яблука!...</verse>
    <verse label="Song 7:9">(7-10) А уста твої як найліпше вино: простує воно до мого коханого, чинить промовистими й уста сплячих!</verse>
    <verse label="Song 7:10">(7-11) Я належу своєму коханому, а його пожадання до мене!</verse>
    <verse label="Song 7:11">(7-12) Ходи ж, мій коханий, та вийдемо в поле, переночуємо в селах!</verse>
    <verse label="Song 7:12">(7-13) Устанемо рано, й ходім у сади-виногради, подивимося, чи зацвів виноград, чи квітки розцвілись, чи гранатові яблуні порозцвітали?... Там кохання своє тобі дам!</verse>
    <verse label="Song 7:13">(7-14) Видадуть пах мандрагори, при наших же входах всілякі коштовні плоди, нові та старі, що я їх заховала для тебе, коханий ти мій!</verse>
    <verse label="Song 8:1">О, коли б ти мені був за брата, що перса ссав в нені моєї, коли б стріла тебе я на вулиці, цілувала б тебе, і ніхто мені не докоряв би!</verse>
    <verse label="Song 8:2">Повела б я тебе й привела б у дім нені своєї: ти навчав би мене, я б тебе напоїла вином запашним, соком гранатових яблук своїх!</verse>
    <verse label="Song 8:3">Ліва рука його під головою моєю, правиця ж його пригортає мене!...</verse>
    <verse label="Song 8:4">Заклинаю я вас, дочки єрусалимські, нащо б сполохали, й нащо б збудили кохання, аж доки йому до вподоби!</verse>
    <verse label="Song 8:5">Хто вона, що виходить із пустині, спираючися на свого коханого? Під яблунею я збудила тебе, там повила тебе мати твоя, там тебе повила твоя породителька!</verse>
    <verse label="Song 8:6">Поклади ти мене, як печатку на серце своє, як печать на рамено своє, бо сильне кохання, як смерть, заздрощі непереможні, немов той шеол, його жар жар огню, воно полум'я Господа!</verse>
    <verse label="Song 8:7">Води великі не зможуть згасити кохання, ані ріки його не заллють! Коли б хто давав за кохання маєток увесь свого дому, то ним погордили б зовсім!...</verse>
    <verse label="Song 8:8">Є сестра в нас мала, й перс у неї нема ще. Що зробимо нашій сестричці в той день, коли сватати будуть її?</verse>
    <verse label="Song 8:9">Якщо вона мур, забороло із срібла збудуємо на ній, а якщо вона двері обкладемо кедровою дошкою їх...</verse>
    <verse label="Song 8:10">Я мур, мої ж перса як башти, тоді я була в його очах мов та, яка спокій провадить...</verse>
    <verse label="Song 8:11">Виноградника мав Соломон у Баал-Гамоні, виноградника він віддавав сторожам, щоб кожен приносив за плід його тисячу срібла.</verse>
    <verse label="Song 8:12">Але мій виноградник, що маю його, при мені! Тобі, Соломоне, хай буде та тисяча, а сторожам його плоду дві сотні!</verse>
    <verse label="Song 8:13">О ти, що сидиш у садках, друзі твої прислухаються до твого голосу: дай почути його і мені!</verse>
    <verse label="Song 8:14">Утікай, мій коханий, і станься подібний до сарни собі, чи до молодого оленя у бальзамових горах!</verse>
  </lyrics>
</song>

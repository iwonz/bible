<?xml version="1.0" encoding="UTF-8"?>
<song>
  <title>2 Петра</title>
  <lyrics>
    <verse label="2Pet 1:1">Симеон Петро, раб та апостол Ісуса Христа, до тих, хто одержав із нами рівноцінну віру в правді Бога нашого й Спасителя Ісуса Христа:</verse>
    <verse label="2Pet 1:2">благодать вам та мир нехай примножиться в пізнанні Бога й Ісуса, Господа нашого!</verse>
    <verse label="2Pet 1:3">Усе, що потрібне для життя та побожности, подала нам Його Божа сила пізнанням Того, Хто покликав нас славою та чеснотою.</verse>
    <verse label="2Pet 1:4">Через них даровані нам цінні та великі обітниці, щоб ними ви стали учасниками Божої Істоти, утікаючи від пожадливого світового тління.</verse>
    <verse label="2Pet 1:5">Тому докладіть до цього всю пильність, і покажіть у вашій вірі чесноту, а в чесноті пізнання,</verse>
    <verse label="2Pet 1:6">а в пізнанні стримання, а в стриманні терпеливість, а в терпеливості благочестя,</verse>
    <verse label="2Pet 1:7">а в благочесті братерство, а в братерстві любов.</verse>
    <verse label="2Pet 1:8">Бо коли це в вас є та примножується, то воно зробить вас нелінивими, ані безплідними для пізнання Господа нашого Ісуса Христа.</verse>
    <verse label="2Pet 1:9">А хто цього не має, той сліпий, короткозорий, він забув про очищення з своїх давніх гріхів.</verse>
    <verse label="2Pet 1:10">Тому, браття, тим більше дбайте чинити міцним своє покликання та вибрання, бо, роблячи так, ви ніколи не спіткнетесь.</verse>
    <verse label="2Pet 1:11">Бо щедро відкриється вам вхід до вічного Царства Господа нашого й Спасителя Ісуса Христа.</verse>
    <verse label="2Pet 1:12">Тому то ніколи я не занедбую про це вам нагадувати, хоч ви й знаєте, і впевнені в теперішній правді.</verse>
    <verse label="2Pet 1:13">Бо вважаю я за справедливе, доки я в цій оселі, спонукувати вас нагадуванням,</verse>
    <verse label="2Pet 1:14">знаючи, що я незабаром повинен покинути оселю свою, як і Господь наш Ісус Христос об'явив був мені.</verse>
    <verse label="2Pet 1:15">А я пильнуватиму, щоб ви й по моєму відході завжди мали це в пам'яті.</verse>
    <verse label="2Pet 1:16">Бо ми сповістили вам силу та прихід Господа нашого Ісуса Христа, не йдучи за хитро видуманими байками, але бувши самовидцями Його величі.</verse>
    <verse label="2Pet 1:17">Бо Він честь та славу прийняв від Бога Отця, як до Нього прийшов від величної слави голос такий: Це Син Мій Улюблений, що Його Я вподобав!</verse>
    <verse label="2Pet 1:18">І цей голос, що з неба зійшов, ми чули, як із Ним були на святій горі.</verse>
    <verse label="2Pet 1:19">І ми маємо слово пророче певніше. І ви добре робите, що на нього вважаєте, як на світильника, що світить у темному місці, аж поки зачне розвиднятися, і світова зірниця засяє у ваших серцях,</verse>
    <verse label="2Pet 1:20">бо ви знаєте перше про те, що жодне пророцтво в Писанні від власного вияснення не залежить.</verse>
    <verse label="2Pet 1:21">Бо пророцтва ніколи не було з волі людської, а звіщали його святі Божі мужі, проваджені Духом Святим.</verse>
    <verse label="2Pet 2:1">А між людом були й неправдиві пророки, як і будуть між вас учителі неправдиві, що впровадять згубні єресі, відречуться від Владики, що викупив їх, і стягнуть на себе самі скору погибіль.</verse>
    <verse label="2Pet 2:2">І багато-хто підуть за пожадливістю їхньою, а через них дорога правдива зневажиться.</verse>
    <verse label="2Pet 2:3">І в зажерливості вони будуть ловити вас словами облесними. Суд на них віддавна не бариться, а їхня загибіль не дрімає!</verse>
    <verse label="2Pet 2:4">Бо як Бог Анголів, що згрішили, не помилував був, а в кайданах темряви вкинув до аду, і передав зберігати на суд;</verse>
    <verse label="2Pet 2:5">і Він не помилував першого світу, а зберіг самовосьмого Ноя, проповідника праведности, і навів потопа на світ безбожних;</verse>
    <verse label="2Pet 2:6">і міста Содом і Гоморру спопелив, засудивши на знищення, і дав приклада для майбутніх безбожників,</verse>
    <verse label="2Pet 2:7">а врятував праведного Лота, змученого поводженням розпусних людей,</verse>
    <verse label="2Pet 2:8">бо цей праведник, живши між ними, день-у-день мучив свою праведну душу, бачачи й чуючи вчинки безбожні,</verse>
    <verse label="2Pet 2:9">то вміє Господь рятувати побожних від спокуси, а неправедних берегти на день суду для кари,</verse>
    <verse label="2Pet 2:10">а надто тих, хто ходить за нечистими пожадливостями тіла та погорджує владою; зухвалі свавільці, що не бояться зневажати слави,</verse>
    <verse label="2Pet 2:11">хоч Анголи, бувши міццю та силою більші за них, не несуть до Господа зневажливого суду на них.</verse>
    <verse label="2Pet 2:12">Вони, немов звірина нерозумна, зроджена природою на зловлення та загибіль, зневажають те, чого не розуміють, і в тлінні своїм будуть знищені,</verse>
    <verse label="2Pet 2:13">і приймуть заплату за лихі вчинки. Вони повсякденну розпусту вважають за розкіш; самі бруд та неслава, вони насолоджуються своїми оманами, бенкетуючи з вами.</verse>
    <verse label="2Pet 2:14">Їхні очі наповнені перелюбом та гріхом безупинним; вони зваблюють душі незміцнені; вони, діти прокляття, мають серце, привчене до зажерливости.</verse>
    <verse label="2Pet 2:15">Вони покинули просту дорогу та й заблудили, і пішли слідом за Валаамом Беоровим, що полюбив нагороду несправедливости,</verse>
    <verse label="2Pet 2:16">але був докорений у своїм беззаконні: німа під'яремна ослиця проговорила людським голосом, та й безум пророка спинила.</verse>
    <verse label="2Pet 2:17">Вони джерела безводні, хмари, бурею гнані; для них приготований морок темряви!</verse>
    <verse label="2Pet 2:18">Бо, висловлюючи марне базікання, вони зваблюють пожадливістю тіла й розпустою тих, хто ледве втік від тих, хто живе в розпусті.</verse>
    <verse label="2Pet 2:19">Вони волю обіцюють їм, самі бувши рабами тління. Бо хто ким переможений, той тому й раб.</verse>
    <verse label="2Pet 2:20">Бо коли хто втече від нечистости світу через пізнання Господа й Спасителя Ісуса Христа, а потому знов заплутуються ними та перемагаються, то останнє буває для них гірше першого.</verse>
    <verse label="2Pet 2:21">Бо краще було б не пізнати їм дороги праведности, аніж, пізнавши, вернутись назад від переданої їм святої заповіді!</verse>
    <verse label="2Pet 2:22">Бо їм трапилося за правдивою приказкою: Вертається пес до своєї блювотини, та: Помита свиня йде валятися в калюжу...</verse>
    <verse label="2Pet 3:1">Це вже другого листа пишу я до вас, улюблені. У них нагадуванням я буджу вашу чисту думку,</verse>
    <verse label="2Pet 3:2">щоб ви пам'ятали слова, що святі пророки давніше звістили їх вам, і заповідь Господа й Спасителя, що одержали через ваших апостолів.</verse>
    <verse label="2Pet 3:3">Насамперед знайте оце, що в останні дні прийдуть із насмішками глузії, що ходитимуть за своїми пожадливостями,</verse>
    <verse label="2Pet 3:4">та й скажуть: Де обітниця Його приходу? Бо від того часу, як позасинали наші батьки, усе залишається так від початку творіння.</verse>
    <verse label="2Pet 3:5">Бо сховане від тих, хто хоче цього, що небо було напочатку, а земля із води та водою складена словом Божим,</verse>
    <verse label="2Pet 3:6">тому тодішній світ, водою потоплений, згинув.</verse>
    <verse label="2Pet 3:7">А теперішні небо й земля заховані тим самим словом, і зберігаються для огню на день суду й загибелі безбожних людей.</verse>
    <verse label="2Pet 3:8">Нехай же одне це не буде заховане від вас, улюблені, що в Господа один день немов тисяча років, а тисяча років немов один день!</verse>
    <verse label="2Pet 3:9">Не бариться Господь із обітницею, як деякі вважають це барінням, але вам довготерпить, бо не хоче, щоб хто загинув, але щоб усі навернулися до каяття.</verse>
    <verse label="2Pet 3:10">День же Господній прибуде, як злодій вночі, коли з гуркотом небо мине, а стихії, розпечені, рунуть, а земля та діла, що на ній, погорять...</verse>
    <verse label="2Pet 3:11">А коли все оце поруйнується, то якими мусите бути в святому житті та в побожності ви,</verse>
    <verse label="2Pet 3:12">що чекаєте й прагнете скорого приходу Божого дня, в якім небо, палючися, зникне, а розпалені стихії розтопляться?</verse>
    <verse label="2Pet 3:13">Але за Його обітницею ми дожидаємо неба нового й нової землі, що правда на них пробуває.</verse>
    <verse label="2Pet 3:14">Тож, улюблені, чекаючи цього, попильнуйте, щоб ви знайшлися для Нього нескверні та чисті у мирі.</verse>
    <verse label="2Pet 3:15">А довготерпіння Господа нашого вважайте за спасіння, як і улюблений брат наш Павло написав був до вас за даною йому мудрістю,</verse>
    <verse label="2Pet 3:16">як і по всіх посланнях, що в них він говорить про це. У них є дещо тяжко зрозуміле, що неуки та незміцнені перекручують, як і інші Писання, на власну загибіль свою.</verse>
    <verse label="2Pet 3:17">Тож ви, улюблені, знаючи це наперед, стережіться, щоб не були ви зведені блудом безбожних і не відпали від свого вґрунтування,</verse>
    <verse label="2Pet 3:18">але щоб зростали в благодаті й пізнанні Господа нашого й Спасителя Ісуса Христа. Йому слава і тепер, і дня вічного! Амінь.</verse>
  </lyrics>
</song>

<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader/>
  <text>
    <body>
      <div type="book" n="Phil">
        <div type="chapter" n="1">
          <ab n="1">Павло й Тимофій, раби Христа Ісуса, до всіх святих у Христі Ісусі, що знаходяться в Филипах, з єпископами та дияконами:</ab>
          <ab n="2">благодать вам і мир від Бога, Отця нашого, і Господа Ісуса Христа!</ab>
          <ab n="3">Дякую Богові своєму при кожній згадці про вас,</ab>
          <ab n="4">і завжди в усякій молитві своїй за всіх вас чиню я молитву з радощами,</ab>
          <ab n="5">за участь вашу в Євангелії від першого дня аж дотепер.</ab>
          <ab n="6">Я певний того, що той, хто в вас розпочав добре діло, виконає його аж до дня Христа Ісуса.</ab>
          <ab n="7">Бо то справедливо мені думати це про всіх вас, бо я маю вас у серці, а ви всі в кайданах моїх, і в обороні, і в утвердженні Євангелії спільники мої в благодаті.</ab>
          <ab n="8">Бо Бог мені свідок, що тужу я за вами всіма в сердечній любові Христа Ісуса.</ab>
          <ab n="9">І молюсь я про те, щоб ваша любов примножалась ще більше та більше в пізнанні й усякім дослідженні,</ab>
          <ab n="10">щоб ви досліджували те, що краще, щоб чисті та цілі були Христового дня,</ab>
          <ab n="11">наповнені плодів праведности через Ісуса Христа, на славу та на хвалу Божу.</ab>
          <ab n="12">Бажаю ж я, браття, щоб відали ви, що те, що сталось мені, вийшло більше на успіх Євангелії,</ab>
          <ab n="13">бо в усій преторії та всім іншим стали відомі кайдани мої за Христа.</ab>
          <ab n="14">А багато братів у Господі через кайдани мої посміліли та ще більше відважилися Слово Боже звіщати безстрашно.</ab>
          <ab n="15">Одні, правда, і через заздрощі та колотнечу, другі ж із доброї волі Христа проповідують;</ab>
          <ab n="16">а інші з любови, знаючи, що я поставлений на оборону Євангелії;</ab>
          <ab n="17">а інші через підступ звіщають Христа нещиро, думаючи, що додадуть тягару до кайданів моїх.</ab>
          <ab n="18">Але що ж? У всякому разі, чи облудно, чи щиро, Христос проповідується, а тим я радію та й буду радіти.</ab>
          <ab n="19">Бо знаю, що це буде мені на спасіння через вашу молитву й допомогу Духа Ісуса Христа,</ab>
          <ab n="20">через чекання й надію мою, що я ні в чому не буду посоромлений, але цілою сміливістю, як завжди, так і тепер Христос буде звеличений у тілі моїм, чи то життям, чи то смертю.</ab>
          <ab n="21">Бо для мене життя то Христос, а смерть то надбання.</ab>
          <ab n="22">А коли життя в тілі то для мене плід діла, то не знаю, що вибрати.</ab>
          <ab n="23">Тягнуть мене одне й друге, хоч я маю бажання померти та бути з Христом, бо це значно ліпше.</ab>
          <ab n="24">А щоб полишатися в тілі, то це потрібніш ради вас.</ab>
          <ab n="25">І оце знаю певно, що залишусь я, і пробуватиму з вами всіма вам на користь та на радощі в вірі,</ab>
          <ab n="26">щоб ваша хвала через мене примножилася в Христі Ісусі, коли знову прийду я до вас.</ab>
          <ab n="27">Тільки живіть згідно з Христовою Євангелією, щоб, чи прийду я й побачу вас, чи й не бувши почув я про вас, що ви стоїте в однім дусі, борючись однодушно за віру євангельську,</ab>
          <ab n="28">і ні в чому не боячися противників; це їм доказ загибелі, вам же спасіння. А це від Бога!</ab>
          <ab n="29">Бо вчинено вам за Христа добродійство, не тільки вірувати в Нього, але і страждати за Нього,</ab>
          <ab n="30">маючи таку саму боротьбу, яку ви бачили в мені, а тепер чуєте про мене.</ab>
        </div>
        <div type="chapter" n="2">
          <ab n="1">Отож, коли є в Христі яка заохота, коли є яка потіха любови, коли є яка спільнота духа, коли є яке серце та милосердя,</ab>
          <ab n="2">то доповніть радість мою: щоб думали ви одне й те, щоб мали ту саму любов, одну згоду й один розум!</ab>
          <ab n="3">Не робіть нічого підступом або з чванливости, але в покорі майте один одного за більшого від себе.</ab>
          <ab n="4">Нехай кожен дбає не про своє, але кожен і про інших.</ab>
          <ab n="5">Нехай у вас будуть ті самі думки, що й у Христі Ісусі!</ab>
          <ab n="6">Він, бувши в Божій подобі, не вважав за захват бути Богові рівним,</ab>
          <ab n="7">але Він умалив Самого Себе, прийнявши вигляд раба, ставши подібним до людини; і подобою ставши, як людина,</ab>
          <ab n="8">Він упокорив Себе, бувши слухняний аж до смерти, і то смерти хресної...</ab>
          <ab n="9">Тому й Бог повищив Його, та дав Йому Ім'я, що вище над кожне ім'я,</ab>
          <ab n="10">щоб перед Ісусовим Ім'ям вклонялося кожне коліно небесних, і земних, і підземних,</ab>
          <ab n="11">і щоб кожен язик визнавав: Ісус Христос то Господь, на славу Бога Отця!</ab>
          <ab n="12">Отож, мої любі, як ви завжди слухняні були не тільки в моїй присутності, але значно більше тепер, у моїй відсутності, зо страхом і тремтінням виконуйте своє спасіння.</ab>
          <ab n="13">Бо то Бог викликає в вас і хотіння, і чин за доброю волею Своєю.</ab>
          <ab n="14">Робіть усе без нарікання та сумніву,</ab>
          <ab n="15">щоб були ви бездоганні та щирі, невинні діти Божі серед лукавого та розпусного роду, що в ньому ви сяєте, як світла в світі,</ab>
          <ab n="16">додержуючи слово життя на похвалу мені в день Христа, що я біг не надармо, що я працював не надармо.</ab>
          <ab n="17">Та хоч і стаю я жертвою при жертві і при службі вашої віри, я радію та тішуся разом із вами всіма.</ab>
          <ab n="18">Тіштесь тим самим і ви, і тіштеся разом зо мною!</ab>
          <ab n="19">Надіюся в Господі Ісусі незабаром послати до вас Тимофія, щоб і я зміцнів духом, розізнавши про вас.</ab>
          <ab n="20">Бо я однодумця не маю ні одного, щоб щиріше подбав він про вас.</ab>
          <ab n="21">Усі бо шукають свого, а не Христового Ісусового.</ab>
          <ab n="22">Та ви знаєте досвід його, бо він, немов батькові син, зо мною служив для Євангелії.</ab>
          <ab n="23">Отже, маю надію негайно послати цього, як тільки довідаюся, що буде зо мною.</ab>
          <ab n="24">Але в Господі маю надію, що й сам незабаром прибуду до вас.</ab>
          <ab n="25">Але я вважав за потрібне послати до вас брата Епафродита, свого співробітника та співбойовника, вашого апостола й служителя в потребі моїй,</ab>
          <ab n="26">бо він побивався за вами всіма, і сумував через те, що ви чули, що він хворував.</ab>
          <ab n="27">Бо смертельно він був хворував. Але змилувався Бог над ним, і не тільки над ним, але й надо мною, щоб я смутку на смуток не мав.</ab>
          <ab n="28">Отож, тим швидше послав я його, щоб тішились ви, його знову побачивши, і щоб без смутку я був.</ab>
          <ab n="29">Тож прийміть його в Господі з повною радістю, і майте в пошані таких,</ab>
          <ab n="30">бо за діло Христове наблизився був аж до смерти, наражаючи на небезпеку життя, щоб доповнити ваш нестаток служіння для мене.</ab>
        </div>
        <div type="chapter" n="3">
          <ab n="1">Зрештою, браття мої, радійте у Господі! Писати вам те саме не прикро мені, а для вас це навчальне.</ab>
          <ab n="2">Стережіться собак, стережіться працівників лихих, стережіться обрізання!</ab>
          <ab n="3">Бо обрізання то ми, що служимо Богові духом, а хвалимося Христом Ісусом, і не кладемо надії на тіло,</ab>
          <ab n="4">хоч і я міг би мати надію на тіло. Як хто інший на тіло надіятись думає, то тим більше я,</ab>
          <ab n="5">обрізаний восьмого дня, з роду Ізраїля, з племени Веніяминового, єврей із євреїв, фарисей за Законом.</ab>
          <ab n="6">Через горливість я був переслідував Церкву, бувши невинний, щодо правди в Законі.</ab>
          <ab n="7">Але те, що для мене було за надбання, те ради Христа я за втрату вважав.</ab>
          <ab n="8">Тож усе я вважаю за втрату ради переважного познання Христа Ісуса, мого Господа, що я ради Нього відмовився всього, і вважаю все за сміття, щоб придбати Христа,</ab>
          <ab n="9">щоб знайтися в Нім не з власною праведністю, яка від Закону, але з тією, що з віри в Христа, праведністю від Бога за вірою,</ab>
          <ab n="10">щоб пізнати Його й силу Його воскресення, та участь у муках Його, уподоблюючись Його смерті,</ab>
          <ab n="11">аби досягнути якось воскресення з мертвих.</ab>
          <ab n="12">Не тому, що я вже досягнув, або вже вдосконалився, але прагну, чи не досягну я того, чим і Христос Ісус досягнув був мене.</ab>
          <ab n="13">Браття, я себе не вважаю, що я досягнув. Та тільки, забуваючи те, що позаду, і спішачи до того, що попереду,</ab>
          <ab n="14">я женусь до мети за нагородою високого поклику Божого в Христі Ісусі.</ab>
          <ab n="15">Тож усі, хто досконалий, думаймо це; коли ж думаєте ви щось інше, то Бог вам відкриє й це.</ab>
          <ab n="16">Та до чого дійшли ми, поступаймо в тім самім далі.</ab>
          <ab n="17">Будьте до мене подібні, браття, і дивіться на тих, хто поводиться так, як маєте ви за взір нас.</ab>
          <ab n="18">Багато бо хто, що про них я вам часто казав, а тепер говорю навіть плачучи, поводяться, як вороги хреста Христового.</ab>
          <ab n="19">Їхній кінець то загибіль, шлунок їхній бог, а слава в їхньому соромі... Вони думають тільки про земне!</ab>
          <ab n="20">Життя ж наше на небесах, звідки ждемо й Спасителя, Господа Ісуса Христа,</ab>
          <ab n="21">Який перемінить тіло нашого пониження, щоб стало подібне до славного тіла Його, силою, якою Він може і все підкорити Собі.</ab>
        </div>
        <div type="chapter" n="4">
          <ab n="1">Отож, мої браття улюблені, за якими так сильно тужу, моя радосте й вінче, так у Господі стійте, улюблені!</ab>
          <ab n="2">Благаю Еводію, благаю й Синтихію думати однаково в Господі.</ab>
          <ab n="3">Так, благаю й тебе, товаришу вірний, допомагай тим, хто в боротьбі за Євангелію помагали мені та Климентові й іншим моїм співробітникам, яких імення записані в Книзі Життя.</ab>
          <ab n="4">Радійте в Господі завсіди, і знову кажу: радійте!</ab>
          <ab n="5">Ваша лагідність хай буде відома всім людям. Господь близько!</ab>
          <ab n="6">Ні про що не турбуйтесь, а в усьому нехай виявляються Богові ваші бажання молитвою й проханням з подякою.</ab>
          <ab n="7">І мир Божий, що вищий від усякого розуму, хай береже серця ваші та ваші думки у Христі Ісусі.</ab>
          <ab n="8">Наостанку, браття, що тільки правдиве, що тільки чесне, що тільки праведне, що тільки чисте, що тільки любе, що тільки гідне хвали, коли яка чеснота, коли яка похвала, думайте про це!</ab>
          <ab n="9">Чого ви від мене й навчилися, і прийняли, і чули та бачили, робіть те! І Бог миру буде з вами!</ab>
          <ab n="10">Я вельми потішився в Господі, що справді ви вже нових сил набули піклуватись про мене; ви й давніш піклувались, та часу сприятливого ви не мали.</ab>
          <ab n="11">Не за нестатком кажу, бо навчився я бути задоволеним із того, що маю.</ab>
          <ab n="12">Умію я й бути в упокоренні, умію бути й у достатку. Я привчився до всього й у всім: насищатися й голод терпіти, мати достаток і бути в недостачі.</ab>
          <ab n="13">Я все можу в Тім, Хто мене підкріпляє, в Ісусі Христі.</ab>
          <ab n="14">Тож ви добре зробили, що участь узяли в моїм горі.</ab>
          <ab n="15">І знаєте й ви, филип'яни, що на початку благовістя, коли я з Македонії вийшов, не прилучилась була жадна Церква до справи давання й приймання для мене, самі тільки ви,</ab>
          <ab n="16">що і раз, і вдруге мені на потреби мої посилали й до Солуня.</ab>
          <ab n="17">Кажу це не тому, щоб шукав я давання, я шукаю плоду, що примножується на річ вашу.</ab>
          <ab n="18">Та все я одержав, і маю достаток. Маю повно, прийнявши від Епафродита, що ви послали, як пахощі запашні, жертву приємну, Богові вгодну.</ab>
          <ab n="19">А мій Бог нехай виповнить вашу всяку потребу за Своїм багатством у Славі, у Христі Ісусі.</ab>
          <ab n="20">А Богові й нашому Отцеві слава на віки віків. Амінь.</ab>
          <ab n="21">Вітайте кожного святого у Христі Ісусі. Вітають вас браття, присутні зо мною.</ab>
          <ab n="22">Вітають вас усі святі, а найбільше ті, хто з кесаревого дому.</ab>
          <ab n="23">Благодать Господа Ісуса Христа зо всіма вами! Амінь.</ab>
        </div>
      </div>
    </body>
  </text>
</TEI>

<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader/>
  <text>
    <body>
      <div type="book" n="Luke">
        <div type="chapter" n="1">
          <ab n="1">Через те, що багато-хто брались складати оповість про справи, які стались між нами,</ab>
          <ab n="2">як нам ті розповіли, хто спочатку були самовидцями й слугами Слова,</ab>
          <ab n="3">тому й я, все від першої хвилі докладно розвідавши, забажав описати за порядком для тебе, високодостойний Теофіле,</ab>
          <ab n="4">щоб пізнав ти істоту науки, якої навчився.</ab>
          <ab n="5">За днів царя юдейського Ірода був один священик, на ім'я Захарій, з денної черги Авія, та дружина його із дочок Ааронових, а ім'я їй Єлисавета.</ab>
          <ab n="6">І обоє вони були праведні перед Богом, бездоганно сповняючи заповіді й постанови Господні.</ab>
          <ab n="7">А дитини не мали вони, бо Єлисавета неплідна була, та й віку старого обоє були.</ab>
          <ab n="8">І ось раз, як у порядку своєї черги він служив перед Богом,</ab>
          <ab n="9">за звичаєм священства, жеребком йому випало до Господнього храму ввійти й покадити.</ab>
          <ab n="10">Під час же кадіння вся безліч народу молилась знадвору.</ab>
          <ab n="11">І з'явивсь йому Ангол Господній, ставши праворуч кадильного жертівника.</ab>
          <ab n="12">І стривоживсь Захарій, побачивши, і острах на нього напав.</ab>
          <ab n="13">А Ангол до нього промовив: Не бійся, Захаріє, бо почута молитва твоя, і дружина твоя Єлисавета сина породить тобі, ти ж даси йому ймення Іван.</ab>
          <ab n="14">І він буде на радість та втіху тобі, і з його народження багато-хто втішаться.</ab>
          <ab n="15">Бо він буде великий у Господа, ні вина, ні п'янкого напою не питиме, і наповниться Духом Святим ще з утроби своєї матері.</ab>
          <ab n="16">І багато синів із Ізраїля він наверне до їхнього Господа Бога.</ab>
          <ab n="17">І він сам перед Ним буде йти в духу й силі Іллі, щоб серця батьків привернути до дітей, і неслухняних до мудрости праведних, щоб готових людей спорядити для Господа.</ab>
          <ab n="18">І промовив Захарій до Ангола: Із чого пізнаю я це? Я ж старий, та й дружина моя вже похилого віку...</ab>
          <ab n="19">А Ангол прорік йому в відповідь: Я Гавриїл, що стою перед Богом; мене послано, щоб говорити з тобою, і звістити тобі про цю Добру Новину.</ab>
          <ab n="20">І замовкнеш ось ти, і говорити не зможеш аж до дня, коли станеться це, за те, що ти віри не йняв був словам моїм, які збудуться часу свого!</ab>
          <ab n="21">А люди чекали Захарія, та й дивувались, чого забаривсь він у храмі.</ab>
          <ab n="22">Коли ж вийшов, не міг говорити до них, і вони зрозуміли, що видіння він бачив у храмі. А він тільки знаки їм давав, і залишився німий...</ab>
          <ab n="23">І як дні його служби скінчились, він вернувся до дому свого.</ab>
          <ab n="24">А після тих днів зачала його дружина Єлисавета, і таїлась п'ять місяців, кажучи:</ab>
          <ab n="25">Так для мене Господь учинив за тих днів, коли зглянувся Він, щоб зняти наругу мою між людьми!</ab>
          <ab n="26">А шостого місяця від Бога був посланий Ангол Гавриїл у галілейське місто, що йому на ім'я Назарет,</ab>
          <ab n="27">до діви, що заручена з мужем була, на ім'я йому Йосип, із дому Давидового, а ім'я діві Марія.</ab>
          <ab n="28">І, ввійшовши до неї, промовив: Радій, благодатная, Господь із тобою! Ти благословенна між жонами!</ab>
          <ab n="29">Вона ж затривожилась словом, та й стала роздумувати, що б то значило це привітання.</ab>
          <ab n="30">А Ангол промовив до неї: Не бійся, Маріє, бо в Бога благодать ти знайшла!</ab>
          <ab n="31">І ось ти в утробі зачнеш, і Сина породиш, і даси Йому ймення Ісус.</ab>
          <ab n="32">Він же буде Великий, і Сином Всевишнього званий, і Господь Бог дасть Йому престола Його батька Давида.</ab>
          <ab n="33">І повік царюватиме Він у домі Якова, і царюванню Його не буде кінця.</ab>
          <ab n="34">А Марія озвалась до Ангола: Як же станеться це, коли мужа не знаю?...</ab>
          <ab n="35">І Ангол промовив у відповідь їй: Дух Святий злине на тебе, і Всевишнього сила обгорне тебе, через те то й Святе, що народиться, буде Син Божий!</ab>
          <ab n="36">А ото твоя родичка Єлисавета і вона зачала в своїй старості сина, і оце шостий місяць для неї, яку звуть неплідною.</ab>
          <ab n="37">Бо для Бога нема неможливої жадної речі!</ab>
          <ab n="38">А Марія промовила: Я ж Господня раба: нехай буде мені згідно з словом твоїм! І відійшов Ангол від неї.</ab>
          <ab n="39">Тими днями зібралась Марія й пішла, поспішаючи, у гірську околицю, у місто Юдине.</ab>
          <ab n="40">І ввійшла вона в дім Захарія, та й поздоровила Єлисавету.</ab>
          <ab n="41">Коли ж Єлисавета зачула Маріїн привіт, затріпотала дитина в утробі її. І Єлисавета наповнилась Духом Святим,</ab>
          <ab n="42">і скрикнула голосом гучним, та й прорекла: Благословенна Ти між жонами, і благословенний Плід утроби твоєї!</ab>
          <ab n="43">І звідкіля мені це, що до мене прийшла мати мого Господа?</ab>
          <ab n="44">Бо як тільки в вухах моїх голос привіту твого забринів, від радощів затріпотала дитина в утробі моїй!</ab>
          <ab n="45">Блаженна ж та, що повірила, бо сповниться проречене їй від Господа!</ab>
          <ab n="46">А Марія промовила: Величає душа моя Господа,</ab>
          <ab n="47">і радіє мій дух у Бозі, Спасі моїм,</ab>
          <ab n="48">що зглянувся Він на покору Своєї раби, бо ось від часу цього всі роди мене за блаженну вважатимуть,</ab>
          <ab n="49">бо велике вчинив мені Потужний! Його ж Імення святе,</ab>
          <ab n="50">і милість Його з роду в рід на тих, хто боїться Його!</ab>
          <ab n="51">Він показує міць Свого рамена, розпорошує тих, хто пишається думкою серця свого!</ab>
          <ab n="52">Він могутніх скидає з престолів, підіймає покірливих,</ab>
          <ab n="53">удовольняє голодних добром, а багатих пускає ні з чим!</ab>
          <ab n="54">Пригорнув Він Ізраїля, Свого слугу, щоб милість згадати,</ab>
          <ab n="55">як прорік був Він нашим отцям, Аврааму й насінню його аж повіки!</ab>
          <ab n="56">І залишалась у неї Марія щось місяців зо три, та й вернулась до дому свого.</ab>
          <ab n="57">А Єлисаветі настав час родити, і сина вона породила.</ab>
          <ab n="58">І почули сусіди й родина її, що Господь Свою милість велику на неї послав, та й утішалися разом із нею.</ab>
          <ab n="59">І сталося восьмого дня, прийшли, щоб обрізати дитя, і хотіли назвати його йменням батька його Захарій.</ab>
          <ab n="60">І озвалася мати його та й сказала: Ні, нехай названий буде Іван!</ab>
          <ab n="61">А до неї сказали: Таж у родині твоїй нема жадного, який названий був тим ім'ям!</ab>
          <ab n="62">І кивали до батька його, як хотів би назвати його?</ab>
          <ab n="63">Попросивши ж табличку, написав він слова: Іван імення йому. І всі дивувались.</ab>
          <ab n="64">І в тій хвилі уста та язик розв'язались йому, і він став говорити, благословляючи Бога!</ab>
          <ab n="65">І страх обгорнув усіх їхніх сусідів, і по всіх верховинах юдейських пронеслася чутка про це все...</ab>
          <ab n="66">А всі, що почули, розважали у серці своїм та казали: Чим то буде дитина оця?... І Господня рука була з нею.</ab>
          <ab n="67">Його ж батько Захарій наповнився Духом Святим, та й став пророкувати й казати:</ab>
          <ab n="68">Благословенний Господь, Бог Ізраїлів, що зглянувся й визволив люд Свій!</ab>
          <ab n="69">Він ріг спасіння підніс нам у домі Давида, Свого слуги,</ab>
          <ab n="70">як був заповів відвіку устами святих пророків Своїх,</ab>
          <ab n="71">що від ворогів наших визволить нас, та з руки всіх наших ненависників,</ab>
          <ab n="72">що вчинить Він милість нашим отцям, і буде пригадувати Свій святий заповіт,</ab>
          <ab n="73">що дотримає й нам ту присягу, якою Він присягавсь Авраамові, отцю нашому,</ab>
          <ab n="74">щоб ми, визволившись із руки ворогів, служили безстрашно Йому</ab>
          <ab n="75">у святості й праведності перед Ним по всі дні життя нашого.</ab>
          <ab n="76">Ти ж, дитино, станеш пророком Всевишнього, бо будеш ходити перед Господом, щоб дорогу Йому приготувати,</ab>
          <ab n="77">щоб народу Його дати пізнати спасіння у відпущенні їхніх гріхів,</ab>
          <ab n="78">через велике милосердя нашого Бога, що ним Схід із висоти нас відвідав,</ab>
          <ab n="79">щоб світити всім тим, хто перебуває в темряві й тіні смертельній, щоб спрямувати наші ноги на дорогу миру!</ab>
          <ab n="80">А дитина росла, і скріплялась на дусі, і перебувала в пустинях до дня свого з'явлення перед Ізраїлем.</ab>
        </div>
        <div type="chapter" n="2">
          <ab n="1">І трапилося тими днями, вийшов наказ царя Августа переписати всю землю.</ab>
          <ab n="2">Цей перепис перший відбувся тоді, коли владу над Сирією мав Квіріній.</ab>
          <ab n="3">І всі йшли записатися, кожен у місто своє.</ab>
          <ab n="4">Пішов теж і Йосип із Галілеї, із міста Назарету, до Юдеї, до міста Давидового, що зветься Віфлеєм, бо походив із дому та з роду Давидового,</ab>
          <ab n="5">щоб йому записатись із Марією, із ним зарученою, що була вагітна.</ab>
          <ab n="6">І сталось, як були вони там, то настав їй день породити.</ab>
          <ab n="7">І породила вона свого Первенця Сина, і Його сповила, і до ясел поклала Його, бо в заїзді місця не стало для них...</ab>
          <ab n="8">А в тій стороні були пастухи, які пильнували на полі, і нічної пори вартували отару свою.</ab>
          <ab n="9">Аж ось Ангол Господній з'явивсь коло них, і слава Господня осяяла їх. І вони перестрашились страхом великим...</ab>
          <ab n="10">Та Ангол промовив до них: Не лякайтесь, бо я ось благовіщу вам радість велику, що станеться людям усім.</ab>
          <ab n="11">Бо сьогодні в Давидовім місті народився для вас Спаситель, Який є Христос Господь.</ab>
          <ab n="12">А ось вам ознака: Дитину сповиту ви знайдете, що в яслах лежатиме.</ab>
          <ab n="13">І ось раптом з'явилася з Анголом сила велика небесного війська, що Бога хвалили й казали:</ab>
          <ab n="14">Слава Богу на висоті, і на землі мир, у людях добра воля!</ab>
          <ab n="15">І сталось, коли Анголи відійшли від них в небо, пастухи зачали говорити один одному: Ходім до Віфлеєму й побачмо, що сталося там, про що сповістив нас Господь.</ab>
          <ab n="16">І прийшли, поспішаючи, і знайшли там Марію та Йосипа, та Дитинку, що в яслах лежала.</ab>
          <ab n="17">А побачивши, розповіли про все те, що про Цю Дитину було їм звіщено.</ab>
          <ab n="18">І всі, хто почув, дивувались тому, що їм пастухи говорили...</ab>
          <ab n="19">А Марія оці всі слова зберігала, розважаючи, у серці своїм.</ab>
          <ab n="20">Пастухи ж повернулись, прославляючи й хвалячи Бога за все, що почули й побачили, так як їм було сказано.</ab>
          <ab n="21">Коли ж виповнились вісім день, щоб обрізати Його, то Ісусом назвали Його, як був Ангол назвав, перше ніж Він в утробі зачався.</ab>
          <ab n="22">А коли за Законом Мойсея минулися дні їхнього очищення, то до Єрусалиму принесли Його, щоб поставити Його перед Господом,</ab>
          <ab n="23">як у Законі Господнім написано: Кожне дитя чоловічої статі, що розкриває утробу, має бути посвячене Господу,</ab>
          <ab n="24">і щоб жертву скласти, як у Законі Господньому сказано, пару горличат або двоє голубенят.</ab>
          <ab n="25">І ото був в Єрусалимі один чоловік, йому ймення Семен, людина праведна та благочестива, що потіхи чекав для Ізраїля. І Святий Дух був на ньому.</ab>
          <ab n="26">І від Духа Святого йому було звіщено смерти не бачити, перше ніж побачить Христа Господнього.</ab>
          <ab n="27">І Дух у храм припровадив його. І як внесли Дитину Ісуса батьки, щоб за Нього вчинити звичаєм законним,</ab>
          <ab n="28">тоді взяв він на руки Його, хвалу Богу віддав та й промовив:</ab>
          <ab n="29">Нині відпускаєш раба Свого, Владико, за словом Твоїм із миром,</ab>
          <ab n="30">бо побачили очі мої Спасіння Твоє,</ab>
          <ab n="31">яке Ти приготував перед всіма народами,</ab>
          <ab n="32">Світло на просвіту поганам і на славу народу Твого Ізраїля!</ab>
          <ab n="33">І дивувалися батько Його й мати тим, що про Нього було розповіджене.</ab>
          <ab n="34">А Семен їх поблагословив та й прорік до Марії, Його матері: Ось призначений Цей багатьом на падіння й уставання в Ізраїлі, і на знак сперечання,</ab>
          <ab n="35">і меч душу прошиє самій же тобі, щоб відкрились думки сердець багатьох!</ab>
          <ab n="36">Була й Анна пророчиця, дочка Фануїлова з племени Асирового, вона дожила до глибокої старости, живши з мужем сім років від свого дівування,</ab>
          <ab n="37">удова років вісімдесяти й чотирьох, що не відлучалась від храму, служачи Богові вдень і вночі постами й молитвами.</ab>
          <ab n="38">І години тієї вона надійшла, Бога славила та говорила про Нього всім, хто визволення Єрусалиму чекав.</ab>
          <ab n="39">А як виконали за Законом Господнім усе, то вернулись вони в Галілею, до міста свого Назарету.</ab>
          <ab n="40">А Дитина росла та зміцнялася духом, набираючись мудрости. І благодать Божа на Ній пробувала.</ab>
          <ab n="41">А батьки Його щорічно ходили до Єрусалиму на свято Пасхи.</ab>
          <ab n="42">І коли мав Він дванадцять років, вони за звичаєм на свято пішли.</ab>
          <ab n="43">Як дні ж свята скінчились були, і вертались вони, молодий Ісус в Єрусалимі лишився, а Йосип та мати Його не знали того.</ab>
          <ab n="44">Вони думали, що Він із подорожніми йде; пройшли день дороги, та й стали шукати Його поміж родичами та знайомими.</ab>
          <ab n="45">Але, не знайшовши, вернулися в Єрусалим, та й шукали Його.</ab>
          <ab n="46">І сталось, що третього дня відшукали у храмі Його, як сидів серед учителів, і вислухував їх, і запитував їх.</ab>
          <ab n="47">Усі ж, хто слухав Його, дивувалися розумові та Його відповідям.</ab>
          <ab n="48">І як вони Його вгледіли, то здивувались, а мати сказала до Нього: Дитино, чому так Ти зробив нам? Ось Твій батько та я із журбою шукали Тебе...</ab>
          <ab n="49">А Він їм відказав: Чого ж ви шукали Мене? Хіба ви не знали, що повинно Мені бути в тому, що належить Моєму Отцеві?</ab>
          <ab n="50">Та не зрозуміли вони того слова, що Він їм говорив.</ab>
          <ab n="51">І пішов Він із ними, і прибув у Назарет, і був їм слухняний. А мати Його зберігала оці всі слова в своїм серці.</ab>
          <ab n="52">А Ісус зростав мудрістю, і віком та благодаттю, у Бога й людей.</ab>
        </div>
        <div type="chapter" n="3">
          <ab n="1">У п'ятнадцятий рік панування Тиверія кесаря, коли Понтій Пилат панував над Юдеєю, коли в Галілеї тетрархом був Ірод, а Пилип, його брат, був тетрархом Ітуреї й землі Трахонітської, за тетрарха Лісанія в Авіліні,</ab>
          <ab n="2">за первосвящеників Анни й Кайяфи було Боже слово в пустині Іванові, сину Захарія.</ab>
          <ab n="3">І він перейшов усю землю Йорданську, проповідуючи хрищення покаяння для прощення гріхів,</ab>
          <ab n="4">як написано в книзі пророцтва пророка Ісаї: Голос того, хто кличе: У пустині готуйте дорогу для Господа, рівняйте стежки Йому!</ab>
          <ab n="5">Нехай кожна долина наповниться, гора ж кожна та пригорок знизиться, що нерівне, нехай випростовується, а дороги вибоїсті стануть гладенькі,</ab>
          <ab n="6">і кожна людина побачить Боже спасіння!</ab>
          <ab n="7">А Іван говорив до людей, хто приходив, христитися в нього: Роде зміїний, хто навчив вас тікати від гніву майбутнього?</ab>
          <ab n="8">Отож, учиніть гідний плід покаяння. І не починайте казати в собі: Маємо батька Авраама. Бо кажу вам, що Бог може піднести дітей Авраамові з цього каміння.</ab>
          <ab n="9">Бо вже он до коріння дерев і сокира прикладена: кожне ж дерево, що доброго плоду не родить, буде зрубане та до огню буде вкинене.</ab>
          <ab n="10">А люди питали його й говорили: Що ж нам робити?</ab>
          <ab n="11">І сказав він у відповідь їм: У кого дві сорочці, нехай дасть немаючому; а хто має поживу, нехай робить так само.</ab>
          <ab n="12">І приходили й митники, щоб христитись від нього, і питали його: Учителю, що ми маємо робити?</ab>
          <ab n="13">А він їм казав: Не стягайте нічого над те, що вам звелено.</ab>
          <ab n="14">Питали ж його й вояки й говорили: А нам що робити? І він їм відповів: Нікого не кривдьте, ані не оскаржайте фальшиво, удовольняйтесь платнею своєю.</ab>
          <ab n="15">Коли ж усі люди чекали, і в серцях своїх думали всі про Івана, чи то він не Христос,</ab>
          <ab n="16">Іван відповідав усім, кажучи: Я хрищу вас водою, але йде ось Потужніший за мене, що Йому розв'язати ремінця від Його взуття я негідний, Він христитиме вас Святим Духом й огнем!</ab>
          <ab n="17">У руці Своїй має Він віячку, і перечистить Свій тік: пшеницю збере до засіків Своїх, а полову попалить ув огні невгасимім.</ab>
          <ab n="18">Тож багато навчав він і іншого, звіщаючи Добру Новину народові.</ab>
          <ab n="19">А Ірод тетрарх, що Іван докоряв йому за Іродіяду, дружину брата свого, і за все зло, яке заподіяв був Ірод,</ab>
          <ab n="20">до всього додав іще й те, що Івана замкнув до в'язниці.</ab>
          <ab n="21">І сталося, як христились усі люди, і як Ісус, охристившись, молився, розкрилося небо,</ab>
          <ab n="22">і Дух Святий злинув на Нього в тілесному вигляді, як голуб, і голос із неба почувся, що мовив: Ти Син Мій Улюблений, що Я вподобав Тебе!</ab>
          <ab n="23">А Сам Ісус, розпочинаючи, мав років із тридцять, бувши, як думано, сином Йосипа, Ілія,</ab>
          <ab n="24">сина Маттатового, сина Левіїного, сина Мелхіїного, сина Яннаєвого, сина Йосипового,</ab>
          <ab n="25">сина Маттатієвого, сина Амосова, сина Наумового, сина Еслієвого, сина Наггеєвого,</ab>
          <ab n="26">сина Маатового, сина Маттатієвого, сина Семенієвого, сина Йосихового, сина Йодаєвого,</ab>
          <ab n="27">сина Йоананового, сина Рисаєвого, сина Зоровавелевого, сина Салатіїлового, сина Нирієвого,</ab>
          <ab n="28">сина Мелхієвого, сина Аддієвого, сина Косамового, сина Елмадамового, сина Ірового,</ab>
          <ab n="29">сина Ісуєвого, сина Еліезерового, сина Йоримового, сина Маттатієвого, сина Левієвого,</ab>
          <ab n="30">сина Семенового, сина Юдиного, сина Йосипового, сина Йонамового, сина Еліякимового,</ab>
          <ab n="31">сина Мелеаєвого, сина Меннаєвого, сина Маттатаєвого, сина Натамового, сина Давидового,</ab>
          <ab n="32">сина Єссеєвого, сина Йовидового, сина Воозового, сина Салаєвого, сина Наассонового,</ab>
          <ab n="33">сина Амінадавого, сина Адмінієвого, сина Арнієвого, сина Есромового, сина Фаресового, сина Юдиного,</ab>
          <ab n="34">сина Яковлевого, сина Ісакового, сина Авраамового, сина Тариного, сина Нахорового,</ab>
          <ab n="35">сина Серухового, сина Рагавового, сина Фалекового, сина Еверового, сина Салиного,</ab>
          <ab n="36">сина Каїнамового, сина Арфаксадового, сина Симового, сина Ноєвого, сина Ламехового,</ab>
          <ab n="37">сина Матусалового, сина Енохового, сина Яретового, сина Малелеїлового, сина Каїнамового,</ab>
          <ab n="38">сина Еносового, сина Ситового, сина Адамового, Сином Божим.</ab>
        </div>
        <div type="chapter" n="4">
          <ab n="1">А Ісус, повний Духа Святого, вернувсь з-над Йордану, і Дух на пустиню Його попровадив.</ab>
          <ab n="2">Сорок день там диявол Його спокушав, і за тих днів Він нічого не їв, а коли закінчились вони, то вкінці зголоднів.</ab>
          <ab n="3">І диявол до Нього сказав: Якщо Ти Син Божий, скажи цьому каменеві, щоб хлібом він став!</ab>
          <ab n="4">А Ісус відповів йому: Написано: Не хлібом самим буде жити людина, але кожним Словом Божим!</ab>
          <ab n="5">І він вивів Його на гору високу, і за хвилину часу показав Йому всі царства на світі.</ab>
          <ab n="6">І диявол сказав Йому: Я дам Тобі всю оцю владу та їхню славу, бо мені це передане, і я даю, кому хочу, її.</ab>
          <ab n="7">Тож коли Ти поклонишся передо мною, то все буде Твоє!</ab>
          <ab n="8">І промовив Ісус йому в відповідь: Написано: Господеві Богові своєму вклоняйся, і служи Одному Йому!</ab>
          <ab n="9">І повів Його в Єрусалим, і на наріжнику храму поставив, та й каже Йому: Як Ти Син Божий, кинься звідси додолу!</ab>
          <ab n="10">Бо написано: Він накаже про Тебе Своїм Анголам, щоб Тебе берегли!</ab>
          <ab n="11">і: Вони на руках понесуть Тебе, щоб коли не спіткнув Ти об камінь Своєї ноги!</ab>
          <ab n="12">А Ісус відказав йому в відповідь: Сказано: Не спокушай Господа Бога свого!</ab>
          <ab n="13">І диявол, скінчивши все цеє спокушування, відійшов від Нього до часу.</ab>
          <ab n="14">А Ісус у силі Духа вернувся до Галілеї, і чутка про Нього рознеслась по всій тій країні.</ab>
          <ab n="15">І Він їх навчав по їхніх синагогах, і всі Його славили.</ab>
          <ab n="16">І прибув Він до Назарету, де був вихований. І звичаєм Своїм Він прийшов дня суботнього до синагоги, і встав, щоб читати.</ab>
          <ab n="17">І подали Йому книгу пророка Ісаї. Розгорнувши ж Він книгу, знайшов місце, де було так написано:</ab>
          <ab n="18">На Мені Дух Господній, бо Мене Він помазав, щоб Добру Новину звіщати вбогим. Послав Він Мене проповідувати полоненим визволення, а незрячим прозріння, відпустити на волю помучених,</ab>
          <ab n="19">щоб проповідувати рік Господнього змилування.</ab>
          <ab n="20">І, книгу згорнувши, віддав службі й сів. А очі всіх у синагозі звернулись на Нього.</ab>
          <ab n="21">І почав Він до них говорити: Сьогодні збулося Писання, яке ви почули!</ab>
          <ab n="22">І всі Йому стверджували й дивувались словам благодаті, що линули з уст Його. І казали вони: Чи ж то Він не син Йосипів?</ab>
          <ab n="23">Він же промовив до них: Ви Мені конче скажете приказку: Лікарю, уздоров самого себе! Учини те й тут, у вітчизні Своїй, що сталося чули ми у Капернаумі.</ab>
          <ab n="24">І сказав Він: Поправді кажу вам: Жаден пророк не буває приємний у вітчизні своїй.</ab>
          <ab n="25">Та правдиво кажу вам: Багато вдовиць перебувало за днів Іллі серед Ізраїля, коли на три роки й шість місяців небо було зачинилося, так що голод великий настав був по всій тій землі,</ab>
          <ab n="26">а Ілля не до жадної з них не був посланий, тільки в Сарепту Сидонську до овдовілої жінки.</ab>
          <ab n="27">І багато було прокажених за Єлисея пророка в Ізраїлі, але жаден із них не очистився, крім Неємана сиріянина.</ab>
          <ab n="28">І всі в синагозі, почувши оце, переповнились гнівом.</ab>
          <ab n="29">І, вставши, вони Його вигнали за місто, і повели аж до краю гори, на якій їхнє місто було побудоване, щоб скинути додолу Його...</ab>
          <ab n="30">Але Він перейшов серед них, і віддалився.</ab>
          <ab n="31">І прийшов Він у Капернаум, галілейське місто, і там їх навчав по суботах.</ab>
          <ab n="32">І дивувались науці Його, бо слово Його було владне.</ab>
          <ab n="33">І був чоловік у синагозі, що мав духа нечистого демона, і він закричав гучним голосом:</ab>
          <ab n="34">Ах, що нам до Тебе, Ісусе Назарянине? Ти прийшов погубити нас. Я знаю Тебе, хто Ти, Божий Святий...</ab>
          <ab n="35">А Ісус заборонив йому, кажучи: Замовчи, і вийди з нього! І, кинувши демон того насередину, вийшов із нього, нічого йому не пошкодивши.</ab>
          <ab n="36">І всіх жах обгорнув, і питали вони один одного, кажучи: Що то за наука, що духам нечистим наказує з владою й силою, і виходять вони?...</ab>
          <ab n="37">І неслася чутка про Нього по всіх місцях краю.</ab>
          <ab n="38">А як вийшов Він із синагоги, увійшов у дім Симона. Теща ж Симонова в великій гарячці лежала. І просили за неї Його.</ab>
          <ab n="39">І, ставши над нею, Він заборонив тій гарячці, і вона полишила її. І, зараз уставши, теща їм прислуговувала.</ab>
          <ab n="40">Коли ж сонце заходило, то всі, хто мав яких хворих на різні недуги, до Нього приводили їх. Він же клав Свої руки на кожного з них, та їх уздоровляв.</ab>
          <ab n="41">Із багатьох же виходили й демони, кричачи та говорячи: Ти Син Божий! Та Він їм забороняв, і не давав говорити, що знали вони, що Христос Він.</ab>
          <ab n="42">Коли ж настав день, Він вийшов, і подавсь до самотнього місця. А люди шукали Його. І прийшовши до Нього, Його затримували, щоб від них не відходив.</ab>
          <ab n="43">Він же промовив до них: І іншим містам Я повинен звіщати Добру Новину про Боже Царство, бо на те Мене послано.</ab>
          <ab n="44">І Він проповідував по синагогах Галілеї.</ab>
        </div>
        <div type="chapter" n="5">
          <ab n="1">І сталось, як тиснувся натовп до Нього, щоб почути Слово Боже, Він стояв біля озера Генісаретського.</ab>
          <ab n="2">І Він побачив два човни, що стояли край озера. А рибалки, відійшовши від них, полоскали невода.</ab>
          <ab n="3">І Він увійшов до одного з човнів, що був Симонів, і просив, щоб він трохи відплив від землі. І Він сів, та й навчав народ із човна.</ab>
          <ab n="4">А коли перестав Він навчати, промовив до Симона: Попливи на глибінь, і закиньте на полов свій невід.</ab>
          <ab n="5">А Симон сказав Йому в відповідь: Наставнику, цілу ніч ми працювали, і не вловили нічого, та за словом Твоїм укину невода.</ab>
          <ab n="6">А зробивши оце, вони безліч риби набрали і їхній невід почав прориватись...</ab>
          <ab n="7">І кивали вони до товаришів, що були в другім човні, щоб прийшли помогти їм. Ті прийшли, та й наповнили обидва човни, аж стали вони потопати.</ab>
          <ab n="8">А як Симон Петро це побачив, то припав до колін Ісусових, кажучи: Господи, вийди від мене, бо я грішна людина!</ab>
          <ab n="9">Бо від полову риби, що зловили вони, обгорнув жах його та й усіх, хто з ним був,</ab>
          <ab n="10">також Якова й Івана, синів Зеведеєвих, що були спільниками Симона. І сказав Ісус Симонові: Не лякайсь, від цього часу ти будеш ловити людей!</ab>
          <ab n="11">І вони повитягали на землю човни, покинули все, та й пішли вслід за Ним.</ab>
          <ab n="12">А як Він перебував в одному з міст, ось один чоловік, увесь укритий проказою, Ісуса побачивши, упав ницьма, та й благав Його, кажучи: Господи, коли хочеш, Ти можеш очистити мене!</ab>
          <ab n="13">А Він руку простяг, доторкнувся до нього й сказав: Хочу, будь чистий! І зараз із нього проказа зійшла...</ab>
          <ab n="14">І звелів Він йому не казати нікому про це. Але йди, покажися священикові, і принеси за своє очищення, як Мойсей наказав, на свідчення їм.</ab>
          <ab n="15">А чутка про Нього ще більше пішла, і багато народу приходило слухати та вздоровлятись від Нього з недугів своїх.</ab>
          <ab n="16">Він же відходив на місце самотнє й молився.</ab>
          <ab n="17">І сталось одного із днів, коли Він навчав, і сиділи фарисеї й законовчителі, що посходилися зо всіх сіл Галілеї й Юдеї та з Єрусалиму, а сила Господня готова була вздоровляти їх,</ab>
          <ab n="18">і ось люди на ложі принесли чоловіка, що розслаблений був, і намагалися внести його, і перед Ним покласти.</ab>
          <ab n="19">Не знайшовши ж кудою пронести його з-за народу, злізли на дім, і крізь стелю спустили із ложем його на середину перед Ісуса.</ab>
          <ab n="20">І, побачивши їхню віру, сказав Він йому: Чоловіче, прощаються тобі гріхи твої!</ab>
          <ab n="21">А книжники та фарисеї почали міркувати й казати: Хто ж Оцей, що богозневагу говорить? Хто може прощати гріхи, окрім Бога Самого?...</ab>
          <ab n="22">Відчувши ж Ісус думки їхні, промовив у відповідь їм: Що міркуєте ви в серцях ваших?</ab>
          <ab n="23">Що легше: сказати: Прощаються тобі гріхи твої, чи сказати: Уставай та й ходи?</ab>
          <ab n="24">Але щоб ви знали, що Син Людський має владу на землі прощати гріхи, тож каже Він розслабленому: Кажу Я тобі: Уставай, візьми ложе своє, та й іди у свій дім!</ab>
          <ab n="25">І той зараз устав перед ними, узявши те, на чому лежав, і пішов у свій дім, прославляючи Бога.</ab>
          <ab n="26">І всіх жах обгорнув, і славили Бога вони. І переповнились страхом, говорячи: Дивні речі сьогодні ми бачили!...</ab>
          <ab n="27">Після цього ж Він вийшов, і побачив митника, на ймення Левія, що сидів на митниці, та й промовив йому: Іди за Мною!</ab>
          <ab n="28">І, покинувши все, той устав, і пішов услід за Ним.</ab>
          <ab n="29">І справив Левій у своїм домі велику гостину для Нього. І був натовп великий митників й інших, що сиділи з Ним при столі.</ab>
          <ab n="30">Фарисеї ж та книжники їхні нарікали на Нього, та учням Його говорили: Чому з митниками та із грішниками ви їсте та п'єте?</ab>
          <ab n="31">А Ісус відповів і промовив до них: Лікаря не потребують здорові, а слабі.</ab>
          <ab n="32">Не прийшов Я, щоб праведних кликати до покаяння, а грішних.</ab>
          <ab n="33">Вони ж відказали до Нього: Чому учні Іванові часто постять та моляться, також і фарисейські, а Твої споживають та п'ють?</ab>
          <ab n="34">Ісус же промовив до них: Чи ж ви можете змусити, щоб постили гості весільні, поки з ними ще є молодий?</ab>
          <ab n="35">Але прийдуть ті дні, коли заберуть молодого від них, тоді й постити будуть тих днів...</ab>
          <ab n="36">Розповів же і приказку їм: Ніхто латки з одежі нової в одежу стару не вставляє, а то подере й нову, а латка з нової старій не надасться.</ab>
          <ab n="37">І ніхто не вливає вина молодого в старі бурдюки, а то попрориває вино молоде бурдюки, і вино розіллється, і бурдюки пропадуть.</ab>
          <ab n="38">Але треба вливати вино молоде до нових бурдюків.</ab>
          <ab n="39">І ніхто, старе пивши, молодого не схоче, бо каже: Старе ліпше!</ab>
        </div>
        <div type="chapter" n="6">
          <ab n="1">І сталось, як Він переходив ланами, у суботу, Його учні зривали колосся та їли, розтерши руками.</ab>
          <ab n="2">А деякі з фарисеїв сказали: Нащо робите те, чого не годиться робити в суботу?</ab>
          <ab n="3">І промовив Ісус їм у відповідь: Хіба ви не читали того, що зробив був Давид, коли сам зголоднів, також ті, хто був із ним?</ab>
          <ab n="4">Як він увійшов був до Божого дому, і, взявши хліби показні, яких їсти не можна було, тільки самим священикам, споживав, і дав тим, хто був із ним?</ab>
          <ab n="5">І сказав Він до них: Син Людський Господь і суботі!</ab>
          <ab n="6">І сталось, як в іншу суботу зайшов Він до синагоги й навчав, знаходився там чоловік, що правиця йому була всохла.</ab>
          <ab n="7">А книжники та фарисеї вважали, чи в суботу того не вздоровить, щоб знайти проти Нього оскарження.</ab>
          <ab n="8">А Він знав думки їхні, і сказав чоловікові, що мав суху руку: Підведися, і стань посередині! Той підвівся і став.</ab>
          <ab n="9">Ісус же промовив до них: Запитаю Я вас: Що годиться в суботу робити добре, чи робити лихе, душу спасти, чи згубити?</ab>
          <ab n="10">І, позирнувши на всіх них, сказав чоловікові: Простягни свою руку! Той зробив, і рука його стала здорова!</ab>
          <ab n="11">А вони переповнились лютістю, і один з одним змовлялись, що робити з Ісусом?...</ab>
          <ab n="12">І сталось, що часу того Він вийшов на гору молитися, і перебув цілу ніч на молитві до Бога.</ab>
          <ab n="13">А коли настав день, покликав Він учнів Своїх, і обрав із них Дванадцятьох, яких і апостолами Він назвав:</ab>
          <ab n="14">Симона, якого й Петром Він назвав, і Андрія, брата його, Якова й Івана, Пилипа й Варфоломія,</ab>
          <ab n="15">Матвія й Хому, Якова Алфієвого й Симона, званого Зилотом,</ab>
          <ab n="16">Юду Якового, й Юду Іскаріотського, що й зрадником став.</ab>
          <ab n="17">Як зійшов Він із ними, то спинився на рівному місці, також натовп густий Його учнів, і безліч людей з усієї Юдеї та з Єрусалиму, і з приморського Тиру й Сидону,</ab>
          <ab n="18">що посходилися, щоб послухати Його та вздоровитися із недугів своїх, також ті, хто від духів нечистих страждав, і вони вздоровлялися.</ab>
          <ab n="19">Увесь же народ намагався бодай доторкнутись до Нього, бо від Нього виходила сила, і всіх вздоровляла.</ab>
          <ab n="20">А Він, звівши очі на учнів Своїх, говорив: Блаженні убогі, Царство Боже бо ваше.</ab>
          <ab n="21">Блаженні голодні тепер, бо ви нагодовані будете. Блаженні засмучені зараз, бо втішитесь ви.</ab>
          <ab n="22">Блаженні ви будете, коли люди зненавидять вас, і коли проженуть вас, і ганьбитимуть, і знеславлять, як зле, ім'я ваше за Людського Сина.</ab>
          <ab n="23">Радійте того дня й веселіться, нагорода бо ваша велика на небесах. Бо так само чинили пророкам батьки їхні.</ab>
          <ab n="24">Горе ж вам, багатіям, бо втіху свою ви вже маєте.</ab>
          <ab n="25">Горе вам, тепер ситим, бо зазнаєте голоду ви. Горе вам, що тепер потішаєтеся, бо будете ви сумувати та плакати.</ab>
          <ab n="26">Горе вам, як усі люди про вас говоритимуть добре, бо так само чинили фальшивим пророкам батьки їхні!</ab>
          <ab n="27">А вам, хто слухає, Я кажу: Любіть своїх ворогів, добро робіть тим, хто ненавидить вас.</ab>
          <ab n="28">Благословляйте тих, хто вас проклинає, і моліться за тих, хто кривду вам чинить.</ab>
          <ab n="29">Хто вдарить тебе по щоці, підстав йому й другу, а хто хоче плаща твого взяти, не забороняй і сорочки.</ab>
          <ab n="30">І кожному, хто в тебе просить подай, а від того, хто твоє забирає, назад не жадай.</ab>
          <ab n="31">І як бажаєте, щоб вам люди чинили, так само чиніть їм і ви.</ab>
          <ab n="32">А коли любите тих, хто любить вас, яка вам за те ласка? Люблять бо й грішники тих, хто їх любить.</ab>
          <ab n="33">І коли добре чините тим, хто добро чинить вам, яка вам за те ласка? Бо те саме і грішники роблять.</ab>
          <ab n="34">А коли позичаєте тим, що й від них сподіваєтесь взяти, яка вам за те ласка? Позичають бо й грішники грішникам, щоб одержати стільки ж.</ab>
          <ab n="35">Тож любіть своїх ворогів, робіть добро, позичайте, не ждучи нічого назад, і ваша за це нагорода великою буде, і синами Всевишнього станете ви, добрий бо Він до невдячних і злих!</ab>
          <ab n="36">Будьте ж милосердні, як і Отець ваш милосердний!</ab>
          <ab n="37">Також не судіть, щоб не суджено й вас; і не осуджуйте, щоб і вас не осуджено; прощайте, то простять і вам.</ab>
          <ab n="38">Давайте і дадуть вам; мірою доброю, натоптаною, струснутою й переповненою вам у подолок дадуть. Бо якою ви мірою міряєте, такою відміряють вам.</ab>
          <ab n="39">Розповів також приказку їм: Чи ж може водити сліпого сліпий? Хіба не обидва в яму впадуть?</ab>
          <ab n="40">Учень не більший за вчителя; але, удосконалившись, кожен буде, як учитель його.</ab>
          <ab n="41">Чого ж в оці брата свого ти заскалку бачиш, колоди ж у власному оці не чуєш?</ab>
          <ab n="42">Як ти можеш сказати до брата свого: Давай, брате, я заскалку вийму із ока твого, сам колоди, що в оці твоїм, не вбачаючи? Лицеміре, вийми перше колоду із власного ока, а потім побачиш, як вийняти заскалку з ока брата твого!</ab>
          <ab n="43">Нема доброго дерева, що родило б злий плід, ані дерева злого, що родило б плід добрий.</ab>
          <ab n="44">Кожне ж дерево з плоду свого пізнається. Не збирають бо фіґ із тернини, винограду ж на глоду не рвуть.</ab>
          <ab n="45">Добра людина із доброї скарбниці серця добре виносить, а лиха із лихої виносить лихе. Бо чим серце наповнене, те говорять уста його!</ab>
          <ab n="46">Що звете ви Мене: Господи, Господи, та не робите того, що Я говорю?</ab>
          <ab n="47">Скажу вам, до кого подібний усякий, хто до Мене приходить та слів Моїх слухає, і виконує їх:</ab>
          <ab n="48">Той подібний тому чоловікові, що, будуючи дім, він глибоко викопав, і основу на камінь поклав. Коли ж злива настала, вода кинулася на той дім, та однак не змогла захитати його, бо збудований добре він був!</ab>
          <ab n="49">А хто слухає та не виконує, той подібний тому чоловікові, що свій дім збудував на землі без основи. І наперла на нього ріка, і зараз упав він, і велика була того дому руїна!</ab>
        </div>
        <div type="chapter" n="7">
          <ab n="1">А коли Він скінчив усі слова Свої до народу, що слухав Його, то ввійшов у Капернаум.</ab>
          <ab n="2">У одного ж сотника тяжко раб занедужав, що був дорогий йому, і вмирати вже мав.</ab>
          <ab n="3">А коли про Ісуса почув, то послав він до Нього юдейських старших, і благав Його, щоб прийшов, і вздоровив раба його.</ab>
          <ab n="4">Вони ж прибули до Ісуса, та й ревно благали Його й говорили: Він достойний, щоб Ти це зробив йому.</ab>
          <ab n="5">Бо він любить народ наш, та й для нас синагогу поставив.</ab>
          <ab n="6">І пішов Ісус із ними. І коли недалеко від дому вже був, сотник друзів послав, щоб сказати Йому: Не турбуйся, о Господи, бо я недостойний, щоб зайшов Ти під стріху мою.</ab>
          <ab n="7">Тому то й себе не вважав я за гідного, щоб до Тебе прийти. Та промов тільки слово, і раб мій одужає.</ab>
          <ab n="8">Бо й я людина підвладна, і вояків під собою я маю; і одному кажу: піди, то йде він, а тому: прийди, і приходить, а своєму рабові: зроби теє і зробить.</ab>
          <ab n="9">Почувши ж таке, Ісус здивувався йому, і, звернувшись до натовпу, що йшов слідком за Ним, промовив: Кажу вам: навіть серед Ізраїля Я не знайшов був такої великої віри!</ab>
          <ab n="10">А коли посланці повернулись додому, то знайшли, що одужав той раб!</ab>
          <ab n="11">І сталось, наступного дня Він відправивсь у місто, що зветься Наїн, а з Ним ішли учні Його та багато народу.</ab>
          <ab n="12">І ось, як до брами міської наблизився Він, виносили вмерлого, одинака в своєї матері, що вдовою була. І з нею був натовп великий із міста.</ab>
          <ab n="13">Як Господь же побачив її, то змилосердивсь над нею, і до неї промовив: Не плач!</ab>
          <ab n="14">І Він підійшов, і доторкнувся до мар, носії ж зупинились. Тоді Він сказав: Юначе, кажу тобі: встань!</ab>
          <ab n="15">І мертвий устав, і почав говорити. І його Він віддав його матері.</ab>
          <ab n="16">А всіх острах пройняв, і Бога хвалили вони й говорили: Великий Пророк з'явився між нами, і зглянувся Бог над народом Своїм!</ab>
          <ab n="17">І розійшлася ця чутка про Нього по цілій Юдеї, і по всій тій країні.</ab>
          <ab n="18">Про все ж те сповістили Івана учні його. І покликав Іван двох із учнів своїх,</ab>
          <ab n="19">і послав їх до Господа з запитом: Чи Ти Той, Хто має прийти, чи чекати нам Іншого?</ab>
          <ab n="20">А мужі, прийшовши до Нього, сказали: Іван Христитель послав нас до Тебе, питаючи: Чи Ти Той, Хто має прийти, чи чекати нам Іншого?</ab>
          <ab n="21">А саме тоді багатьох уздоровив був Він від недугів і мук, і від духів злих, і сліпим багатьом вернув зір.</ab>
          <ab n="22">І промовив Ісус їм у відповідь: Ідіть, і перекажіть Іванові, що ви бачили й чули: Сліпі прозрівають, криві ходять, очищуються слабі на проказу, і чують глухі, воскресають померлі, убогим звіщається Добра Новина.</ab>
          <ab n="23">І блаженний, хто через Мене спокуси не матиме!</ab>
          <ab n="24">А коли відійшли посланці Іванові, Він почав говорити про Івана народові: На що ви дивитись ходили в пустиню? Чи на очерет, що вітер гойдає його?</ab>
          <ab n="25">Та на що ви дивитись ходили? Може на чоловіка, у м'які шати одягненого? Аджеж ті, хто одягається славно, і розкішно живе, по палатах царських.</ab>
          <ab n="26">На що ж ви ходили дивитись? На пророка? Так, кажу вам, навіть більше, аніж на пророка.</ab>
          <ab n="27">Це той, що про нього написано: Ось перед обличчя Твоє посилаю Свого посланця, який перед Тобою дорогу Твою приготує!</ab>
          <ab n="28">Кажу вам: Між народженими від жінок нема більшого понад Івана. Та найменший у Божому Царстві той більший за нього.</ab>
          <ab n="29">І всі люди, що слухали, і митники визнали Божу волю за слушну, і охристились Івановим хрищенням.</ab>
          <ab n="30">А фарисеї й законники відкинули Божу волю про себе, і не христились від нього.</ab>
          <ab n="31">І промовив Господь: До кого ж уподоблю людей цього роду? І до кого подібні вони?</ab>
          <ab n="32">Подібні вони до дітей, що на ринку сидять й один одного кличуть та кажуть: Ми вам грали були, а ви не танцювали, ми співали вам жалібно, та не плакали ви...</ab>
          <ab n="33">Бо прийшов Іван Христитель, що хліба не їсть і вина не п'є, а ви кажете: Має він демона.</ab>
          <ab n="34">Прийшов же Син Людський, що їсть і п'є, а ви кажете: Чоловік Цей ласун і п'яниця, Він приятель митників і грішників.</ab>
          <ab n="35">І виправдалася мудрість усіма своїми ділами.</ab>
          <ab n="36">А один із фарисеїв просив Його, щоб спожив Він із ним. І, прийшовши до дому того фарисея, Він сів при столі.</ab>
          <ab n="37">І ось жінка одна, що була в місті, грішниця, як дізналась, що, Він у фарисеєвім домі засів при столі, алябастрову пляшечку мира принесла,</ab>
          <ab n="38">і, припавши до ніг Його ззаду, плачучи, почала обливати слізьми Йому ноги, і волоссям своїм витирала, ноги Йому цілувала та миром мастила...</ab>
          <ab n="39">Побачивши це, фарисей, що покликав Його, міркував собі, кажучи: Коли б був Він пророк, Він би знав, хто ото й яка жінка до Нього торкається, бож то грішниця!</ab>
          <ab n="40">І озвався Ісус та й говорить до нього: Маю, Симоне, дещо сказати тобі. А той відказав: Кажи, Учителю.</ab>
          <ab n="41">І промовив Ісус: Були два боржники в одного вірителя; один був винен п'ятсот динаріїв, а другий п'ятдесят.</ab>
          <ab n="42">Як вони ж не могли заплатити, простив він обом. Скажи ж, котрий із них більше полюбить його?</ab>
          <ab n="43">Відповів Симон, говорячи: Думаю, той, кому більше простив. І сказав Він йому: Розсудив ти правдиво.</ab>
          <ab n="44">І, обернувшись до жінки, Він промовив до Симона: Чи ти бачиш цю жінку? Я прибув у твій дім, ти на ноги Мої не подав і води, а вона окропила слізьми Мої ноги й обтерла волоссям своїм.</ab>
          <ab n="45">Поцілунку не дав ти Мені, а вона, відколи ввійшов Я, Мої ноги цілує невпинно.</ab>
          <ab n="46">Голови ти Моєї оливою не намастив, а вона миром ноги мої намастила...</ab>
          <ab n="47">Ось тому говорю Я тобі: Численні гріхи її прощені, бо багато вона полюбила. Кому ж мало прощається, такий мало любить.</ab>
          <ab n="48">А до неї промовив: Прощаються тобі гріхи!</ab>
          <ab n="49">А ті, що сиділи з Ним при столі, почали гомоніти про себе: Хто ж це Такий, що прощає й гріхи?</ab>
          <ab n="50">А до жінки сказав Він: Твоя віра спасла тебе, іди з миром собі!</ab>
        </div>
        <div type="chapter" n="8">
          <ab n="1">І сталось, що Він після того проходив містами та селами, проповідуючи та звіщаючи Добру Новину про Боже Царство. Із ним Дванадцять були,</ab>
          <ab n="2">та дехто з жінок, що були вздоровлені від злих духів і хвороб: Марія, Магдалиною звана, що з неї сім демонів вийшло,</ab>
          <ab n="3">і Іванна, дружина Худзи, урядника Іродового, і Сусанна, і інших багато, що маєтком своїм їм служили.</ab>
          <ab n="4">І, як зібралось багато народу, і з міста до Нього поприходили, то Він промовляти став притчею.</ab>
          <ab n="5">Ось вийшов сіяч, щоб посіяти зерно своє. І, як сіяв, упало одне край дороги, і було повитоптуване, а птахи небесні його повидзьобували.</ab>
          <ab n="6">Друге ж упало на ґрунт кам'янистий, і, зійшовши, усохло, не мало бо вогкости.</ab>
          <ab n="7">А інше упало між терен, і вигнався терен, і його поглушив.</ab>
          <ab n="8">Інше ж упало на добрую землю, і, зійшовши, уродило стокротно. Це сказавши, закликав: Хто має вуха, щоб слухати, нехай слухає!</ab>
          <ab n="9">Запитали ж Його Його учні, говорячи: Що визначає ця притча?</ab>
          <ab n="10">А Він відказав: Вам дано пізнати таємниці Божого Царства, а іншим у притчах, щоб дивились вони і не бачили, слухали і не розуміли.</ab>
          <ab n="11">Ось що означає ця притча: Зерно це Боже Слово.</ab>
          <ab n="12">А котрі край дороги, це ті, хто слухає, але потім приходить диявол, і забирає слово з їхнього серця, щоб не ввірували й не спаслися вони.</ab>
          <ab n="13">А що на кам'янистому ґрунті, це ті, хто тільки почує, то слово приймає з радістю; та кореня не мають вони, вірують дочасно, і за час випробовування відпадають.</ab>
          <ab n="14">А що впало між терен, це ті, хто слухає слово, але, ходячи, бувають придушені клопотами, та багатством, та життьовими розкошами, і плоду вони не дають.</ab>
          <ab n="15">А те, що на добрій землі, це оті, хто як слово почує, береже його в щирому й доброму серці, і плід приносять вони в терпеливості.</ab>
          <ab n="16">А світла засвіченого ніхто не покриває посудиною, і не ставить під ліжко, але ставить його на свічник, щоб бачили світло, хто входить.</ab>
          <ab n="17">Немає нічого захованого, що не виявиться, ні таємного, що воно не пізнається, і не вийде наяв.</ab>
          <ab n="18">Тож пильнуйте, як слухаєте! Бо хто має, то дасться йому, хто ж не має, забереться від нього і те, що, здається йому, ніби має.</ab>
          <ab n="19">До Нього ж прийшли були мати й брати Його, та через народ не могли доступитись до Нього.</ab>
          <ab n="20">І сповістили Йому: Твоя мати й брати Твої он стоять осторонь, і бажають побачити Тебе.</ab>
          <ab n="21">А Він відповів і промовив до них: Моя мати й брати Мої це ті, хто слухає Боже Слово, і виконує!</ab>
          <ab n="22">І сталось, одного з тих днів увійшов Він до човна, а з Ним Його учні. І сказав Він до них: Переплиньмо на другий бік озера. І відчалили.</ab>
          <ab n="23">А коли вони плинули, Він заснув. І знялася на озері буря велика, аж вода заливати їх стала, і були в небезпеці вони.</ab>
          <ab n="24">І вони підійшли, і розбудили Його та й сказали: Учителю, Учителю, гинемо! Він же встав, наказав бурі й хвилям, і вони вщухнули, і тиша настала!</ab>
          <ab n="25">А до них Він сказав: Де ж ваша віра? І дивувались вони, перестрашені, і говорили один до одного: Хто ж це такий, що вітрам і воді Він наказує, а вони Його слухають?</ab>
          <ab n="26">І вони припливли до землі Гадаринської, що навпроти Галілеї.</ab>
          <ab n="27">І, як на землю Він вийшов, перестрів Його один чоловік із міста, що довгі роки мав він демонів, не вдягався в одежу, і мешкав не в домі, а в гробах.</ab>
          <ab n="28">А коли він Ісуса побачив, то закричав, поваливсь перед Ним, і голосом гучним закликав: Що до мене Тобі, Ісусе, Сину Бога Всевишнього? Благаю Тебе, не муч мене!</ab>
          <ab n="29">Бо звелів Він нечистому духові вийти з людини. Довгий час він хапав був його, і в'язали його ланцюгами й кайданами, і стерегли його, але він розривав ланцюги, і демон гнав по пустині його.</ab>
          <ab n="30">А Ісус запитався його: Як тобі на ім'я? І той відказав: Леґіон, бо багато ввійшло в нього демонів.</ab>
          <ab n="31">І благали Його, щоб Він їм не звелів іти в безодню.</ab>
          <ab n="32">Пасся ж там на горі гурт великий свиней. І просилися демони ті, щоб дозволив піти їм у них. І дозволив Він їм.</ab>
          <ab n="33">А як демони вийшли з того чоловіка, то в свиней увійшли. І череда кинулась із кручі до озера, і потопилась.</ab>
          <ab n="34">Пастухи ж, як побачили теє, що сталось, повтікали, та в місті й по селах звістили.</ab>
          <ab n="35">І вийшли побачити, що сталось. І прийшли до Ісуса й знайшли, що той чоловік, що демони вийшли із нього, сидів при ногах Ісусових вдягнений та при умі, і полякались...</ab>
          <ab n="36">Самовидці ж їм розповіли, як видужав той біснуватий.</ab>
          <ab n="37">І ввесь народ Гадаринського краю став благати Його, щоб пішов Він від них, великий бо страх обгорнув їх. Він же до човна ввійшов і вернувся.</ab>
          <ab n="38">А той чоловік, що демони вийшли із нього, став благати Його, щоб бути при Ньому. Та Він відпустив його, кажучи:</ab>
          <ab n="39">Вернися до дому свого, і розповіж, які речі великі вчинив тобі Бог! І той пішов, і по цілому місту звістив, які речі великі для нього Ісус учинив!</ab>
          <ab n="40">А коли повернувся Ісус, то люди Його прийняли, бо всі чекали Його.</ab>
          <ab n="41">Аж ось прийшов муж, Яір на ім'я, що був старшим синагоги. Він припав до Ісусових ніг, та й став благати Його завітати до дому його.</ab>
          <ab n="42">Бо він мав одиначку дочку, років десь із дванадцять, і вмирала вона. А коли Він ішов, народ тиснув Його.</ab>
          <ab n="43">А жінка одна, що дванадцять років хворою на кровотечу була, що ніхто вздоровити не міг її,</ab>
          <ab n="44">підійшовши ззаду, доторкнулась до краю одежі Його, і хвилі тієї спинилася їй кровотеча!</ab>
          <ab n="45">А Ісус запитав: Хто доторкнувся до Мене? Коли ж відмовлялися всі, то Петро відказав: Учителю, народ коло Тебе он товпиться й тисне.</ab>
          <ab n="46">Ісус же промовив: Доторкнувсь хтось до Мене, бо Я відчув силу, що вийшла з Мене...</ab>
          <ab n="47">А жінка, побачивши, що вона не втаїлась, трясучись, підійшла та й упала перед Ним, і призналася перед усіма людьми, чому доторкнулась до Нього, і як хвилі тієї одужала.</ab>
          <ab n="48">Він же промовив до неї: Дочко, твоя віра спасла тебе; іди з миром собі!</ab>
          <ab n="49">Як Він ще промовляв, приходить ось від старшини синагоги один та й говорить: Дочка твоя вмерла, не турбуй же Вчителя!</ab>
          <ab n="50">Ісус же, почувши, йому відповів: Не лякайсь, тільки віруй, і буде спасена вона.</ab>
          <ab n="51">Прийшовши ж до дому, не пустив Він нікого з Собою ввійти, крім Петра, та Івана, та Якова, та батька дівчати, та матері.</ab>
          <ab n="52">А всі плакали та голосили за нею... Він же промовив: Не плачте, не вмерла вона, але спить!</ab>
          <ab n="53">І насміхалися з Нього, бо знали, що вмерла вона.</ab>
          <ab n="54">А Він узяв за руку її та й скрикнув, говорячи: Дівчатко, вставай!</ab>
          <ab n="55">І вернувся їй дух, і хвилі тієї вона ожила... І звелів дать їй їсти.</ab>
          <ab n="56">І здивувались батьки її. А Він наказав їм нікому не розповідати, що сталось.</ab>
        </div>
        <div type="chapter" n="9">
          <ab n="1">І скликав Він Дванадцятьох, і дав їм силу та владу над усіма демонами, і вздоровляти недуги.</ab>
          <ab n="2">І послав їх проповідувати Царство Боже та вздоровляти недужих.</ab>
          <ab n="3">І промовив до них: Не беріть нічого в дорогу: ані палиці, ані торби, ні хліба, ні срібла, ані майте по двоє убрань.</ab>
          <ab n="4">І в який дім увійдете, зоставайтеся там, і звідти відходьте.</ab>
          <ab n="5">А як хто вас не прийме, то, виходячи з міста того, обтрусіть від ніг ваших порох на свідчення супроти них.</ab>
          <ab n="6">І вийшли вони, та й ходили по селах, звіщаючи Добру Новину та всюди вздоровляючи.</ab>
          <ab n="7">А Ірод тетрарх прочув усе, що сталось було, і вагався, бо дехто казали, що Іван це із мертвих устав,</ab>
          <ab n="8">а інші, що Ілля то з'явився, а знов інші, що ожив це один із стародавніх пророків.</ab>
          <ab n="9">Тоді Ірод сказав: Іванові стяв я голову; хто ж Оцей, що я чую про Нього речі такі? І він намагався побачити Його.</ab>
          <ab n="10">А коли повернулись апостоли, вони розповіли Йому, що зробили. І Він їх узяв, та й пішов самотою на місце безлюдне, біля міста, що зветься Віфсаіда.</ab>
          <ab n="11">А як люди довідалися, то пішли вслід за Ним. І Він їх прийняв, і розповідав їм про Боже Царство, та тих уздоровляв, хто потребував уздоровлення.</ab>
          <ab n="12">А день став схилятися. І Дванадцятеро підійшли та й сказали Йому: Відпусти вже людей, нехай вони йдуть у довколишні села й оселі спочити й здобути поживи, бо ми тут у місці безлюдному!</ab>
          <ab n="13">А Він їм сказав: Дайте їсти їм ви. Вони ж відказали: Немає в нас більше, як п'ятеро хліба й дві рибі. Хіба підемо та купимо поживи для всього народу цього.</ab>
          <ab n="14">Бо було чоловіків десь тисяч із п'ять. І сказав Він до учнів Своїх: Розсадіть їх рядами по п'ятидесяти.</ab>
          <ab n="15">І зробили отак, і всіх їх розсадили.</ab>
          <ab n="16">І Він узяв п'ять хлібів та дві рибі, споглянув на небо, поблагословив їх, і поламав, і дав учням, щоб клали народові.</ab>
          <ab n="17">І всі їли й наситились! А з кусків позосталих зібрали дванадцять кошів...</ab>
          <ab n="18">І сталось, як насамоті Він молився, з Ним учні були. І спитав Він їх, кажучи: За кого Мене люди вважають?</ab>
          <ab n="19">Вони ж відповіли та сказали: За Івана Христителя, а ті за Іллю, а інші, що воскрес один із давніх пророків.</ab>
          <ab n="20">А Він запитав їх: А ви за кого Мене маєте? Петро ж відповів та сказав: За Христа Божого!</ab>
          <ab n="21">Він же їм заказав, і звелів не казати нікому про це.</ab>
          <ab n="22">І сказав Він: Синові Людському треба багато страждати, і Його відцураються старші, і первосвященики, і книжники, і буде Він убитий, але третього дня Він воскресне!</ab>
          <ab n="23">А до всіх Він промовив: Коли хоче хто йти вслід за Мною, хай зречеться самого себе, і хай візьме щоденно свого хреста, та й за Мною йде.</ab>
          <ab n="24">Бо хто хоче душу свою зберегти, той погубить її, а хто ради Мене згубить душу свою, той її збереже.</ab>
          <ab n="25">Яка ж користь людині, що здобуде ввесь світ, але занапастить чи згубить себе?</ab>
          <ab n="26">Бо хто буде Мене та Моєї науки соромитися, того посоромиться також Син Людський, як прийде у славі Своїй, і Отчій, і святих Анголів.</ab>
          <ab n="27">Правдиво ж кажу вам, що деякі з тут-о приявних не скуштують смерти, аж поки не побачать Царства Божого.</ab>
          <ab n="28">І сталось після оцих слів днів за вісім, узяв Він Петра, і Івана, і Якова, та й пішов помолитись на гору.</ab>
          <ab n="29">І коли Він молився, то вигляд лиця Його переобразився, а одежа Його стала біла й блискуча.</ab>
          <ab n="30">І ось два мужі з Ним розмовляли, були то Мойсей та Ілля,</ab>
          <ab n="31">що з'явилися в славі, і говорили про кінець Його, який в Єрусалимі Він мав докінчити.</ab>
          <ab n="32">А Петро та приявні з ним були зморені сном, але, пробудившись, бачили славу Його й обох мужів, що стояли при Ньому.</ab>
          <ab n="33">І сталось, як із Ним розлучались вони, то промовив Петро до Ісуса: Учителю, добре нам бути отут! Поставмо ж отут три шатрі: задля Тебе одне, і Мойсею одне, і одне для Іллі! Він не знав, що говорить...</ab>
          <ab n="34">А як він говорив це, насунула хмара та їх заслонила. І вони полякались, як стали ті входити в хмару.</ab>
          <ab n="35">І почувся ось голос із хмари, який промовляв: Це Син Мій Улюблений, Його слухайтеся!</ab>
          <ab n="36">А коли оцей голос лунав, Ісус Сам позостався. А вони промовчали, і нікому нічого тих днів не казали, що бачили.</ab>
          <ab n="37">А наступного дня, як спустились з гори, перестрів Його натовп великий.</ab>
          <ab n="38">І закричав ось один чоловік із народу й сказав: Учителю, благаю Тебе, зглянься над сином моїм, бо одинак він у мене!</ab>
          <ab n="39">А ото дух хапає його, і він нагло кричить, і трясе ним, аж той піну пускає. І, вимучивши він його, насилу відходить.</ab>
          <ab n="40">І учнів Твоїх я благав його вигнати, та вони не змогли.</ab>
          <ab n="41">А Ісус відповів і промовив: О, роде невірний й розбещений, доки буду Я з вами, і терпітиму вас? Приведи свого сина сюди!</ab>
          <ab n="42">А як той іще йшов, демон кинув його та затряс. Та Ісус заказав тому духу нечистому, і вздоровив дитину, і віддав її батькові її.</ab>
          <ab n="43">І всі дивувалися величі Божій! А як усі дивувались усьому, що чинив був Ісус, Він промовив до учнів Своїх:</ab>
          <ab n="44">Вкладіть до вух своїх ці ось слова: Людський Син буде виданий людям до рук...</ab>
          <ab n="45">Проте не зрозуміли вони цього слова, було бо закрите від них, щоб його не збагнули, та боялись Його запитати про це слово.</ab>
          <ab n="46">І прийшло їм на думку: хто б найбільший з них був?</ab>
          <ab n="47">А Ісус, думку серця їх знавши, узяв дитину, і поставив її біля Себе.</ab>
          <ab n="48">І промовив до них: Як хто прийме дитину оцю в Ім'я Моє, Мене він приймає, а як хто Мене прийме, приймає Того, Хто послав Мене. Хто бо найменший між вами всіма, той великий!</ab>
          <ab n="49">А Іван відповів і сказав: Учителю, ми бачили одного чоловіка, що Ім'ям Твоїм демонів виганяв, і ми заборонили йому, бо він з нами не ходить.</ab>
          <ab n="50">Ісус же йому відказав: Не забороняйте, бо хто не проти вас, той за вас!</ab>
          <ab n="51">І сталось, коли дні вознесення Його наближались, Він постановив піти в Єрусалим.</ab>
          <ab n="52">І Він посланців вислав перед Собою. І пішли вони, та й прибули до села самарянського, щоб ночівлю Йому приготовити.</ab>
          <ab n="53">А ті не прийняли Його, бо йшов Він у напрямі Єрусалиму.</ab>
          <ab n="54">Як побачили ж те учні Яків й Іван, то сказали: Господи, хочеш, то ми скажемо, щоб огонь зійшов з неба та винищив їх, як і Ілля був зробив.</ab>
          <ab n="55">А Він обернувся до них, їм докорив та й сказав: Ви не знаєте, якого ви духа.</ab>
          <ab n="56">Бо Син Людський прийшов не губить душі людські, а спасати! І пішли вони в інше село.</ab>
          <ab n="57">І сталось, як дорогою йшли, сказав був до Нього один: Я піду за Тобою, хоч би куди Ти пішов.</ab>
          <ab n="58">Ісус же йому відказав: Мають нори лисиці, а гнізда небесні пташки, Син же Людський не має ніде й голови прихилити!</ab>
          <ab n="59">І промовив до другого Він: Іди за Мною. А той відказав: Дозволь мені перше піти, і батька свого поховати.</ab>
          <ab n="60">Він же йому відказав: Зостав мертвим ховати мерців своїх. А ти йди та звіщай Царство Боже.</ab>
          <ab n="61">А інший сказав був: Господи, я піду за Тобою, та дозволь мені перш попрощатись із своїми домашніми.</ab>
          <ab n="62">Ісус же промовив до нього: Ніхто з тих, хто кладе свою руку на плуга та назад озирається, не надається до Божого Царства!</ab>
        </div>
        <div type="chapter" n="10">
          <ab n="1">Після того призначив Господь і інших Сімдесят, і послав їх по двох перед Себе до кожного міста та місця, куди Сам мав іти.</ab>
          <ab n="2">І промовив до них: Хоч жниво велике, та робітників мало; тож благайте Господаря жнива, щоб робітників вислав на жниво Своє.</ab>
          <ab n="3">Ідіть! Оце посилаю Я вас, як ягнят між вовки.</ab>
          <ab n="4">Не носіть ні калитки, ні торби, ні сандаль, і не вітайте в дорозі нікого.</ab>
          <ab n="5">Як до дому ж якого ви ввійдете, то найперше кажіть: Мир дому цьому!</ab>
          <ab n="6">І коли син миру там буде, то спочине на ньому ваш мир, коли ж ні до вас вернеться.</ab>
          <ab n="7">Зоставайтеся ж у домі тім самім, споживайте та пийте, що є в них, бо вартий робітник своєї заплати. Не ходіть з дому в дім.</ab>
          <ab n="8">А як прийдете в місто яке, і вас приймуть, споживайте, що вам подадуть.</ab>
          <ab n="9">Уздоровлюйте хворих, що в нім, промовляйте до них: Наблизилося Царство Боже до вас!</ab>
          <ab n="10">А як прийдете в місто яке, і вас не приймуть, то вийдіть на вулиці його та й кажіть:</ab>
          <ab n="11">Ми обтрушуємо вам навіть порох, що прилип до нас із вашого міста. Та знайте оце, що наблизилося Царство Боже!</ab>
          <ab n="12">Кажу вам: того дня легше буде содомлянам, аніж місту тому!</ab>
          <ab n="13">Горе тобі, Хоразіне, горе тобі, Віфсаїдо! Бо коли б то у Тирі й Сидоні були відбулися ті чуда, що сталися в вас, то давно б вони покаялися в волосяниці та в попелі!</ab>
          <ab n="14">Але на суді відрадніш буде Тиру й Сидону, як вам...</ab>
          <ab n="15">А ти, Капернауме, що до неба піднісся, аж до аду ти зійдеш!</ab>
          <ab n="16">Хто слухає вас Мене слухає, хто ж погорджує вами погорджує Мною, хто ж погорджує Мною погорджує Тим, Хто послав Мене.</ab>
          <ab n="17">А ті Сімдесят повернулися з радістю, кажучи: Господи, навіть демони коряться нам у Ім'я Твоє!</ab>
          <ab n="18">Він же промовив до них: Я бачив того сатану, що з неба спадав, немов блискавка.</ab>
          <ab n="19">Ось Я владу вам дав наступати на змій та скорпіонів, і на всю силу ворожу, і ніщо вам не зашкодить.</ab>
          <ab n="20">Та не тіштеся тим, що вам коряться духи, але тіштесь, що ваші ймення записані в небі!</ab>
          <ab n="21">Того часу Ісус звеселився був Духом Святим і промовив: Прославляю Тебе, Отче, Господи неба й землі, що втаїв Ти оце від премудрих і розумних, та його немовлятам відкрив. Так, Отче, бо Тобі так було до вподоби!</ab>
          <ab n="22">Передав Мені все Мій Отець. І не знає ніхто, хто є Син, тільки Отець, і хто Отець тільки Син, та кому Син захоче відкрити.</ab>
          <ab n="23">І, звернувшись до учнів, наодинці їм сказав: Блаженні ті очі, що бачать, що бачите ви!</ab>
          <ab n="24">Кажу ж вам, що багато пророків і царів бажали побачити, що бачите ви та й не бачили, і почути, що чуєте ви і не чули!</ab>
          <ab n="25">І підвівсь ось законник один, і сказав, Його випробовуючи: Учителю, що робити мені, щоб вічне життя осягнути?</ab>
          <ab n="26">Він же йому відказав: Що в Законі написано, як ти читаєш?</ab>
          <ab n="27">А той відповів і сказав: Люби Господа Бога свого всім серцем своїм, і всією душею своєю, і всією силою своєю, і всім своїм розумом, і свого ближнього, як самого себе.</ab>
          <ab n="28">Він же йому відказав: Правильно ти відповів. Роби це, і будеш жити.</ab>
          <ab n="29">А той бажав сам себе виправдати, та й сказав до Ісуса: А хто то мій ближній?</ab>
          <ab n="30">А Ісус відповів і промовив: Один чоловік ішов з Єрусалиму до Єрихону, і попався розбійникам, що обдерли його, і завдали йому рани, та й утекли, покинувши ледве живого його.</ab>
          <ab n="31">Проходив випадком тією дорогою священик один, побачив його, і проминув.</ab>
          <ab n="32">Так само й Левит надійшов на те місце, поглянув, і теж проминув.</ab>
          <ab n="33">Проходив же там якийсь самарянин, та й натрапив на нього, і, побачивши, змилосердився.</ab>
          <ab n="34">І він підійшов, і обв'язав йому рани, наливши оливи й вина. Потому його посадив на худобину власну, і приставив його до гостиниці, та й клопотався про нього.</ab>
          <ab n="35">А другого дня, від'їжджавши, вийняв він два динарії, та й дав їх господареві й проказав: Заопікуйся ним, а як більше що витратиш, заплачу тобі, як вернуся.</ab>
          <ab n="36">Котрий же з цих трьох на думку твою був ближній тому, хто попався розбійникам?</ab>
          <ab n="37">А він відказав: Той, хто вчинив йому милість. Ісус же сказав йому: Іди, і роби так і ти!</ab>
          <ab n="38">І сталось, коли вони йшли, Він прийшов до одного села. Одна ж жінка, Марта їй на ім'я, прийняла Його в дім свій.</ab>
          <ab n="39">Була ж в неї сестра, що звалась Марія; вона сіла в ногах у Ісуса, та й слухала слова Його.</ab>
          <ab n="40">А Марта великою послугою клопоталась, а спинившись, сказала: Господи, чи байдуже Тобі, що на мене саму полишила служити сестра моя? Скажи ж їй, щоб мені помогла.</ab>
          <ab n="41">Господь же промовив у відповідь їй: Марто, Марто, турбуєшся й журишся ти про багато чого,</ab>
          <ab n="42">а потрібне одне. Марія ж обрала найкращу частку, яка не відбереться від неї...</ab>
        </div>
        <div type="chapter" n="11">
          <ab n="1">І сталось, як молився Він у місці одному, і коли перестав, озвався до Нього один із Його учнів: Господи, навчи нас молитися, як і Іван навчив своїх учнів.</ab>
          <ab n="2">Він же промовив до них: Коли молитеся, говоріть: Отче наш, що єси на небесах! Нехай святиться Ім'я Твоє, нехай прийде Царство Твоє, нехай буде воля Твоя, як на небі, так і на землі.</ab>
          <ab n="3">Хліба нашого насущного дай нам на кожний день.</ab>
          <ab n="4">І прости нам наші гріхи, бо й самі ми прощаємо кожному боржникові нашому. І не введи нас у випробовування, але визволи нас від лукавого!</ab>
          <ab n="5">І сказав Він до них: Хто з вас матиме приятеля, і піде до нього опівночі, і скаже йому: Позич мені, друже, три хліби,</ab>
          <ab n="6">бо прийшов із дороги до мене мій приятель, я ж не маю, що дати йому.</ab>
          <ab n="7">А той із середини в відповідь скаже: Не роби мені клопоту, уже замкнені двері, і мої діти зо мною на ліжкові. Не можу я встати та дати тобі.</ab>
          <ab n="8">Кажу вам: коли він не встане, і не дасть ради дружби йому, то за докучання його він устане та й дасть йому, скільки той потребує.</ab>
          <ab n="9">І Я вам кажу: просіть, і буде вам дано, шукайте і знайдете, стукайте і відчинять вам!</ab>
          <ab n="10">Бо кожен, хто просить одержує, хто шукає знаходить, а тому, хто стукає відчинять.</ab>
          <ab n="11">І котрий з вас, батьків, як син хліба проситиме, подасть йому каменя? Або, як проситиме риби, замість риби подасть йому гадину?</ab>
          <ab n="12">Або, як яйця він проситиме, дасть йому скорпіона?</ab>
          <ab n="13">Отож, коли ви, бувши злі, потрапите добрі дари своїм дітям давати, скільки ж більше Небесний Отець подасть Духа Святого всім тим, хто проситиме в Нього?</ab>
          <ab n="14">Раз вигонив Він демона, який був німий. І коли демон вийшов, німий заговорив. А народ дивувався.</ab>
          <ab n="15">А деякі з них гомоніли: Виганяє Він демонів силою Вельзевула, князя демонів...</ab>
          <ab n="16">А інші, випробовуючи, хотіли від Нього ознаки із неба.</ab>
          <ab n="17">Він же знав думки їхні, і промовив до них: Кожне царство, само проти себе поділене, запустіє, і дім на дім упаде.</ab>
          <ab n="18">А коли й сатана поділився сам супроти себе, як стоятиме царство його? А ви кажете, що Вельзевулом вигоню Я демонів.</ab>
          <ab n="19">Коли ж Вельзевулом вигоню Я демонів, то чим виганяють їх ваші сини? Тому вони стануть вам суддями.</ab>
          <ab n="20">А коли перстом Божим вигоню Я демонів, то справді прийшло до вас Боже Царство.</ab>
          <ab n="21">Коли сильний збройно свій двір стереже, то в безпеці маєток його.</ab>
          <ab n="22">Коли ж дужчий від нього його нападе й переможе, то всю зброю йому забере, на яку покладався був той, і роздасть свою здобич.</ab>
          <ab n="23">Хто не зо Мною, той проти Мене; і хто не збирає зо Мною, той розкидає!</ab>
          <ab n="24">Коли дух нечистий виходить з людини, то блукає місцями безвідними, відпочинку шукаючи, але, не знаходячи, каже: Вернуся до хати своєї, звідки я вийшов.</ab>
          <ab n="25">А як вернеться він, то хату знаходить заметену й прибрану.</ab>
          <ab n="26">Тоді він іде та й приводить сімох інших духів, лютіших за себе, і входять вони та й живуть там. І буде останнє людині тій гірше за перше!</ab>
          <ab n="27">І сталось, як Він це говорив, одна жінка з народу свій голос піднесла й сказала до Нього: Блаженна утроба, що носила Тебе, і груди, що Ти ссав їх!</ab>
          <ab n="28">А Він відказав: Так. Блаженні ж і ті, хто слухає Божого Слова і його береже!</ab>
          <ab n="29">А як люди збиралися, Він почав промовляти: Рід цей рід лукавий: він ознаки шукає, та ознаки йому не дадуть, крім ознаки пророка Йони.</ab>
          <ab n="30">Бо як Йона ознакою був для ніневітян, так буде й Син Людський для роду цього.</ab>
          <ab n="31">Цариця південна на суд стане з мужами роду цього, і їх засудить, бо вона з кінця світу прийшла Соломонову мудрість послухати. А тут ось Хтось більший, аніж Соломон!</ab>
          <ab n="32">Ніневітяни стануть на суд із цим родом, і засудять його, вони бо покаялися через Йонину проповідь. А тут ось Хтось більший, ніж Йона!</ab>
          <ab n="33">Засвіченого світильника ніхто в сховок не ставить, ані під посудину, але на свічник, щоб бачили світло, хто входить.</ab>
          <ab n="34">Око твоє то світильник для тіла; тому, як око твоє буде дуже, то й усе тіло твоє буде світле. А коли б твоє око нездатне було, то й усе тіло твоє буде темне.</ab>
          <ab n="35">Отож, уважай, щоб те світло, що в тобі, не сталося темрявою!</ab>
          <ab n="36">Бо коли твоє тіло все світле, і не має жадної темної частини, то все буде світле, неначе б світильник осяяв блиском тебе.</ab>
          <ab n="37">Коли Він говорив, то один фарисей став благати Його пообідати в нього. Він же прийшов та й сів при столі.</ab>
          <ab n="38">Фарисей же, побачивши це, здивувався, що перед обідом Він перш не обмився.</ab>
          <ab n="39">Господь же промовив до нього: Тепер ви, фарисеї, он чистите зовнішність кухля та миски, а ваше нутро повне здирства та кривди!</ab>
          <ab n="40">Нерозумні, чи ж Той, Хто створив оте зовнішнє, не створив Він і внутрішнє?</ab>
          <ab n="41">Тож милостиню подавайте з унутрішнього, і ось все буде вам чисте.</ab>
          <ab n="42">Горе вам, фарисеям, бо ви десятину даєте з м'яти та рути й усякого зілля, але обминаєте суд та Божу любов; це треба робити, і того не лишати!</ab>
          <ab n="43">Горе вам, фарисеям, що любите перші лавки в синагогах та привіти на ринках!</ab>
          <ab n="44">Горе вам, бо ви як гроби непомітні, люди ж ходять по них і не знають того...</ab>
          <ab n="45">Озвався ж один із законників, і каже Йому: Учителю, кажучи це, Ти і нас ображаєш!</ab>
          <ab n="46">А Він відказав: Горе й вам, законникам, бо ви на людей тягарі накладаєте, які важко носити, а самі й одним пальцем своїм не доторкуєтесь тягарів!</ab>
          <ab n="47">Горе вам, бо надгробки пророкам ви ставите, ваші ж батьки були їх повбивали...</ab>
          <ab n="48">Так, визнаєте ви й хвалите вчинки батьків своїх: бо вони їх повбивали, а ви їм надгробки будуєте!</ab>
          <ab n="49">Через те й мудрість Божа сказала: Я пошлю їм пророків й апостолів, вони ж декого з них повбивають, а декого виженуть,</ab>
          <ab n="50">щоб на роді оцім відомстилася кров усіх пророків, що пролита від створення світу,</ab>
          <ab n="51">від крови Авеля аж до крови Захарія, що загинув між жертівником і храмом! Так, кажу вам, відомститься це все на цім роді!</ab>
          <ab n="52">Горе вам, законникам, бо взяли ви ключа розуміння: самі не ввійшли, і тим, хто хотів увійти, боронили!</ab>
          <ab n="53">А коли Він виходив ізвідти, стали книжники та фарисеї сильно тиснути та від Нього допитуватись про багато речей,</ab>
          <ab n="54">вони чатували на Нього, щоб зловити що з уст Його (і щоб оскаржити Його).</ab>
        </div>
        <div type="chapter" n="12">
          <ab n="1">Того часу, як зібралися десятитисячні натовпи народу, аж топтали вони один одного, Він почав промовляти перш до учнів Своїх: Стережіться розчини фарисейської, що є лицемірство!</ab>
          <ab n="2">Бо немає нічого захованого, що не відкриється, ні таємного, що не виявиться.</ab>
          <ab n="3">Тому все, що казали ви потемки, при світлі почується, що ж шептали на вухо в коморах, на дахах проповідане буде.</ab>
          <ab n="4">Кажу ж вам, Своїм друзям: Не бійтеся тих, хто тіло вбиває, а потім більш нічого не може вчинити!</ab>
          <ab n="5">Але вкажу вам, кого треба боятися: Бійтесь того, хто має владу, убивши, укинути в геєнну. Так, кажу вам: Того бійтеся!</ab>
          <ab n="6">Чи ж не п'ять горобців продають за два гроші? Та проте перед Богом із них ні один не забутий.</ab>
          <ab n="7">Але навіть волосся вам на голові пораховане все. Не бійтесь: вартніші ви за багатьох горобців!</ab>
          <ab n="8">Кажу ж вам: Кожного, хто перед людьми Мене визнає, того визнає й Син Людський перед Анголами Божими.</ab>
          <ab n="9">Хто ж Мене відцурається перед людьми, того відцураються перед Анголами Божими.</ab>
          <ab n="10">І кожному, хто скаже слово на Людського Сина, йому проститься; а хто зневажатиме Духа Святого, не проститься.</ab>
          <ab n="11">А коли вас водитимуть до синагог, і до урядів, і до влад, не турбуйтеся, як або що відповідати чи що говорити,</ab>
          <ab n="12">Дух бо Святий вас навчить тієї години, що потрібно казати!</ab>
          <ab n="13">І озвався до Нього один із народу: Учителю, скажи братові моєму, щоб він спадщиною поділився зо мною.</ab>
          <ab n="14">А Він відказав йому: Чоловіче, хто поставив над вами Мене за суддю або за подільника?</ab>
          <ab n="15">І промовив до них: Глядіть, остерігайтеся всякої зажерливости, бо життя чоловіка не залежить від достатку маєтку його.</ab>
          <ab n="16">І Він розповів їм притчу, говорячи: В одного багача гойно нива вродила була.</ab>
          <ab n="17">І міркував він про себе й казав: Що робити, що не маю куди зібрати плодів своїх?</ab>
          <ab n="18">І сказав: Оце я зроблю, порозвалюю клуні свої, і просторніші поставлю, і позбираю туди пашню свою всю та свій достаток.</ab>
          <ab n="19">І скажу я душі своїй: Душе, маєш багато добра, на багато років складеного. Спочивай, їж та пий, і веселися!</ab>
          <ab n="20">Бог же до нього прорік: Нерозумний, ночі цієї ось душу твою зажадають від тебе, і кому позостанеться те, що ти був наготовив?...</ab>
          <ab n="21">Так буває і з тим, хто збирає для себе, та не багатіє в Бога.</ab>
          <ab n="22">І промовив Він учням Своїм: Через це кажу вам: Не журіться про життя, що ви будете їсти, і ні про тіло, у що ви зодягнетеся.</ab>
          <ab n="23">Бо більше від їжі життя, а тіло від одягу.</ab>
          <ab n="24">Погляньте на гайвороння, що не сіють, не жнуть, нема в них комори, ні клуні, проте Бог їх годує. Скільки ж більше за птахів ви варті!</ab>
          <ab n="25">Хто ж із вас, коли журиться, добавити зможе до зросту свого бодай ліктя одного?</ab>
          <ab n="26">Тож коли ви й найменшого не подолаєте, то чого ж ви про інше клопочетеся?</ab>
          <ab n="27">Погляньте на ті он лілеї, як вони не прядуть, ані тчуть. Але говорю вам, що й сам Соломон у всій славі своїй не вдягався отак, як одна з них!</ab>
          <ab n="28">І коли он траву, що сьогодні на полі, а взавтра до печі вкидається, Бог так зодягає, скільки ж краще зодягне Він вас, маловірні!</ab>
          <ab n="29">І не шукайте, що будете їсти, чи що будете пити, і не клопочіться.</ab>
          <ab n="30">Бо всього цього й люди світу оцього шукають, Отець же ваш знає, що того вам потрібно.</ab>
          <ab n="31">Шукайте отож Його Царства, а це вам додасться!</ab>
          <ab n="32">Не лякайся, черідко мала, бо сподобалося Отцю вашому дати вам Царство.</ab>
          <ab n="33">Продавайте достатки свої та милостиню подавайте. Робіть калитки собі не старіючі, невичерпний скарб той у небі, куди не закрадається злодій, і міль де не точить.</ab>
          <ab n="34">Бо де скарб ваш, там буде й серце ваше!</ab>
          <ab n="35">Нехай підперезані будуть вам стегна, а світла ручні позасвічувані!</ab>
          <ab n="36">І будьте подібними до людей, що очікують пана свого, коли вернеться він із весілля, щоб, як прийде й застукає, відчинити негайно йому.</ab>
          <ab n="37">Блаженні раби ті, що пан, коли прийде, то знайде, що пильнують вони! Поправді кажу вам: підпережеться він і їх посадовить, і, підійшовши, буде їм послуговувати.</ab>
          <ab n="38">І коли прийде о другій чи прийде о третій сторожі, та знайде так само, блаженні вони!</ab>
          <ab n="39">Знайте ж це, що коли б знав господар, о котрій то годині підкрадеться злодій, то він пильнував би, і свого б дому не дав підкопати.</ab>
          <ab n="40">Тому будьте готові і ви, бо прийде Син Людський тієї години, коли ви не думаєте!</ab>
          <ab n="41">Озвався ж Петро: Господи, чи до нас кажеш притчу оцю, чи до всіх?</ab>
          <ab n="42">А Господь відказав: Хто ж тоді вірний і мудрий домоправитель, що пан настановить його над своїми челядниками, щоб давати харч визначену своєчасно?</ab>
          <ab n="43">Блаженний той раб, що пан його прийде та знайде, що робить він так!</ab>
          <ab n="44">Поправді кажу вам, що над всім маєтком своїм він поставить його.</ab>
          <ab n="45">А коли раб той скаже у серці своїм: Забариться пан мій прийти, і зачне бити слуг та служниць, їсти та пити та напиватися,</ab>
          <ab n="46">то прийде раба того пан за дня, якого він не сподівається, і о годині, якої не знає, і розітне його пополовині, і визначить долю йому з невірними!</ab>
          <ab n="47">А раб той, що знав волю свого господаря, але не приготував, ані не вчинив згідно волі його, буде тяжко побитий.</ab>
          <ab n="48">Хто ж не знав, а вчинив каригідне, буде мало він битий. Тож від кожного, кому дано багато, багато від нього й жадатимуть. А кому багато повірено, від того ще більше жадатимуть.</ab>
          <ab n="49">Я прийшов огонь кинути на землю, і як Я прагну, щоб він уже запалав!</ab>
          <ab n="50">Я ж маю христитися хрищенням, і як Я мучуся, поки те сповниться!</ab>
          <ab n="51">Чи ви думаєте, що прийшов Я мир дати на землю? Ні, кажу вам, але поділ!</ab>
          <ab n="52">Віднині бо п'ятеро в домі одному поділені будуть: троє супроти двох, і двоє супроти трьох.</ab>
          <ab n="53">Стане батько на сина, а син проти батька, мати проти дочки, а дочка проти матері, свекруха навпроти невістки своєї, а невістка навпроти свекрухи!...</ab>
          <ab n="54">Промовив же Він і до народу: Як побачите хмару, що з заходу суне, то кажете зараз: Зближається дощ, і так і буває.</ab>
          <ab n="55">А коли віє вітер південний, то кажете: Буде спекота, і буває.</ab>
          <ab n="56">Лицеміри, лице неба й землі розпізнати ви вмієте, чому ж не розпізнаєте часу цього?</ab>
          <ab n="57">Чого ж і самі по собі ви не судите, що справедливе?</ab>
          <ab n="58">Бо коли до уряду ти йдеш зо своїм супротивником, попильнуй з ним залагодити по дорозі, щоб тебе до судді не потяг він, а суддя щоб прислужникові не віддав тебе, а прислужник щоб не посадив до в'язниці тебе.</ab>
          <ab n="59">Поправді кажу тобі: Не вийдеш ізвідти, поки не віддаси й останнього шеляга!</ab>
        </div>
        <div type="chapter" n="13">
          <ab n="1">Того часу прийшли були дехто, та й розповіли Йому про галілеян, що їхню кров Пилат змішав був із їхніми жертвами.</ab>
          <ab n="2">Ісус же сказав їм у відповідь: Чи ви думаєте, що оці галілеяни, що так постраждали, грішніші були від усіх галілеян?</ab>
          <ab n="3">Ні, кажу вам; та коли не покаєтеся, то загинете всі так!</ab>
          <ab n="4">Або ті вісімнадцять, що башта на них завалилась була в Сілоамі й побила їх, чи думаєте, що ті винні були більш за всіх, що в Єрусалимі живуть?</ab>
          <ab n="5">Ні, кажу вам; та коли не покаєтеся, то загинете всі так!</ab>
          <ab n="6">І Він розповів оцю притчу: Один чоловік у своїм винограднику мав посаджене фіґове дерево. І прийшов він шукати на ньому плоду, але не знайшов.</ab>
          <ab n="7">І сказав винареві: Оце третій рік, відколи приходжу шукати плоду на цім фіґовім дереві, але не знаходжу; зрубай його, нащо й землю марнує воно?</ab>
          <ab n="8">А той йому в відповідь каже: Позостав його, пане, і на цей рік, аж поки його обкопаю довкола, і обкладу його гноєм,</ab>
          <ab n="9">чи року наступного плоду не вродить воно. Коли ж ні, то зрубаєш його.</ab>
          <ab n="10">І навчав Він в одній з синагог у суботу.</ab>
          <ab n="11">І ось там була одна жінка, що вісімнадцять років мала духа немочі, і була скорчена, і не могла ніяк випростатись.</ab>
          <ab n="12">А Ісус, як побачив її, то покликав до Себе. І сказав їй: Жінко, звільнена ти від недуги своєї.</ab>
          <ab n="13">І Він руки на неї поклав, і вона зараз випросталась, і стала славити Бога!</ab>
          <ab n="14">Озвався ж старший синагоги, обурений, що Ісус уздоровив у суботу, і сказав до народу: Є шість день, коли працювати належить, приходьте тоді та вздоровлюйтеся, а не дня суботнього.</ab>
          <ab n="15">А Господь відповів і промовив до нього: Лицеміре, хіба ж не відв'язує кожен із вас у суботу свого вола чи осла від ясел, і не веде напоїти?</ab>
          <ab n="16">Чи ж цю дочку Авраамову, яку сатана був зв'язав вісімнадцять ось років, не належить звільнити її суботнього дня від цих пут?</ab>
          <ab n="17">А як Він говорив це, засоромилися всі Його супротивники. І тішився ввесь народ всіма славними вчинками, які Він чинив!</ab>
          <ab n="18">Він же промовив: До чого подібне Царство Боже, і до чого його прирівняю?</ab>
          <ab n="19">Подібне воно до гірчичного зерна, що взяв чоловік і посіяв його в своїм саді. І воно виросло, і деревом стало, і кублилось птаство небесне на віттях його.</ab>
          <ab n="20">І знову сказав Він: Із чим порівняю Я Божеє Царство?</ab>
          <ab n="21">Подібне до розчини, що її бере жінка, і кладе на три мірки муки, аж поки все вкисне.</ab>
          <ab n="22">І проходив містами та селами Він і навчав, до Єрусалиму простуючи.</ab>
          <ab n="23">І озвався до Нього один: Господи, хіба буде мало спасених? А Він відказав їм:</ab>
          <ab n="24">Силкуйтеся ввійти тісними ворітьми, бо кажу вам, багато-хто будуть намагатися ввійти, та не зможуть!</ab>
          <ab n="25">Як устане Господар та двері замкне, ви зачнете вистоювати ізнадвору, та стукати в двері й казати: Господи, відчини нам! А Він вам у відповідь скаже: Не знаю Я вас, звідки ви!</ab>
          <ab n="26">Тоді станете ви говорити: Ми їли й пили перед Тобою і на вулицях наших навчав Ти...</ab>
          <ab n="27">А Він вам відкаже: Говорю вам, не знаю Я, звідки ви. Відійдіть від Мене всі, хто чинить неправду!</ab>
          <ab n="28">Буде плач там і скрегіт зубів, як побачите ви Авраама, та Ісака та Якова, та пророків усіх в Царстві Божім, себе ж вигнаних геть...</ab>
          <ab n="29">І прийдуть інші від сходу й заходу, і півночі й півдня, і при столі в Царстві Божім засядуть!</ab>
          <ab n="30">І ось, є останні, що стануть за перших, і є перші, що стануть останніми!</ab>
          <ab n="31">Тієї години підійшли дехто з фарисеїв, і сказали Йому: Вийди собі, і піди звідси, хоче бо Ірод убити Тебе...</ab>
          <ab n="32">А Він відказав їм: Ідіть і скажіть тому лисові: Ось демонів Я виганяю, і чиню вздоровлення, сьогодні та взавтра, а третього дня закінчу.</ab>
          <ab n="33">Однак, Мені треба ходити сьогодні та взавтра, і часу найближчого, бо згинути не може пророк поза Єрусалимом.</ab>
          <ab n="34">Єрусалиме, Єрусалиме, що вбиваєш пророків та каменуєш посланих до тебе! Скільки раз Я хотів позбирати дітей твоїх, як та квочка збирає під крила курчаток своїх, та ви не захотіли!</ab>
          <ab n="35">Ось ваш дім зостається порожній для вас! Говорю бо Я вам: Ви мене не побачите, аж поки не настане, що скажете: Благословенний, Хто йде в Господнє Ім'я!</ab>
        </div>
        <div type="chapter" n="14">
          <ab n="1">І сталось, що Він у суботу ввійшов був до дому одного з фарисейських старшин, щоб хліба спожити, а вони назирали за Ним.</ab>
          <ab n="2">І ото перед Ним був один чоловік, слабий на водянку.</ab>
          <ab n="3">Ісус же озвався й сказав до законників та фарисеїв: Чи вздоровляти в суботу годиться чи ні?</ab>
          <ab n="4">Вони ж мовчали. А Він, доторкнувшись, уздоровив його та відпустив...</ab>
          <ab n="5">І сказав Він до них: Коли осел або віл котрогось із вас упаде до криниці, то хіба він не витягне зараз його дня суботнього?</ab>
          <ab n="6">І вони не могли відповісти на це.</ab>
          <ab n="7">А як Він спостеріг, як вони собі перші місця вибирали, то сказав до запрошених притчу:</ab>
          <ab n="8">Коли хто покличе тебе на весілля, не сідай на першому місці, щоб не трапився хто поважніший за тебе з покликаних,</ab>
          <ab n="9">і щоб той, хто покликав тебе та його, не прийшов і тобі не сказав: Поступися цьому місцем! І тоді ти із соромом станеш займати місце останнє...</ab>
          <ab n="10">Але як ти будеш запрошений, то приходь, і сідай на останньому місці, щоб той, хто покликав тебе, підійшов і сказав тобі: Приятелю, сідай вище! Тоді буде честь тобі перед покликаними з тобою.</ab>
          <ab n="11">Хто бо підноситься буде впокорений, а хто впокоряється той піднесеться.</ab>
          <ab n="12">А тому, хто Його був покликав, сказав Він: Коли ти справляєш обід чи вечерю, не клич друзів своїх, ні братів своїх, ані своїх родичів, ні сусідів багатих, щоб так само й вони коли не запросили тебе, і буде взаємна відплата тобі.</ab>
          <ab n="13">Але, як справляєш гостину, клич убогих, калік, кривих та сліпих,</ab>
          <ab n="14">і будеш блаженний, бо не мають вони чим віддати тобі, віддасться ж тобі за воскресіння праведних!</ab>
          <ab n="15">Як почув це один із отих, що сиділи з Ним при столі, то до Нього сказав: Блаженний, хто хліб споживатиме в Божому Царстві!</ab>
          <ab n="16">Він же промовив до нього: Один чоловік спорядив був велику вечерю, і запросив багатьох.</ab>
          <ab n="17">І послав він свого раба часу вечері сказати запрошеним: Ідіть, бо вже все наготовано.</ab>
          <ab n="18">І зараз усі почали відмовлятися. Перший сказав йому: Поле купив я, і маю потребу піти та оглянути його. Прошу тебе, вибач мені!</ab>
          <ab n="19">А другий сказав: Я купив собі п'ять пар волів, і йду спробувати їх. Прошу тебе, вибач мені!</ab>
          <ab n="20">І знов інший сказав: Одружився ось я, і через те я не можу прибути.</ab>
          <ab n="21">І вернувся той раб і панові своєму про все розповів. Розгнівавсь господар тоді, та й сказав до свого раба: Піди швидко на вулиці та на завулки міські, і приведи сюди вбогих, і калік, і сліпих, і кривих.</ab>
          <ab n="22">І згодом раб повідомив: Пане, сталося так, як звелів ти, та місця є ще.</ab>
          <ab n="23">І сказав пан рабові: Піди на дороги й на загороди, та й силуй прийти, щоб наповнився дім мій.</ab>
          <ab n="24">Кажу бо я вам, що жаден із запрошених мужів тих не покуштує моєї вечері... Бо багато покликаних, та вибраних мало!</ab>
          <ab n="25">Ішло ж з Ним багато людей. І, звернувшись, сказав Він до них:</ab>
          <ab n="26">Коли хто приходить до Мене, і не зненавидить свого батька та матері, і дружини й дітей, і братів і сестер, а до того й своєї душі, той не може буть учнем Моїм!</ab>
          <ab n="27">І хто свого хреста не несе, і не йде вслід за Мною, той не може бути учнем Моїм!</ab>
          <ab n="28">Хто бо з вас, коли башту поставити хоче, перше не сяде й видатків не вирахує, чи має потрібне на виконання,</ab>
          <ab n="29">щоб, коли покладе він основу, але докінчити не зможе, усі, хто побачить, не стали б сміятися з нього,</ab>
          <ab n="30">говорячи: Чоловік цей почав будувати, але докінчити не міг...</ab>
          <ab n="31">Або який цар, ідучи на війну супроти царя іншого, перше не сяде порадитися, чи спроможен він із десятьма тисячами стріти того, хто йде з двадцятьма тисячами проти нього?</ab>
          <ab n="32">Коли ж ні, то, як той ще далеко, шле посольство до нього та й просить про мир.</ab>
          <ab n="33">Так ото й кожен із вас, який не зречеться усього, що має, не може бути учнем Моїм.</ab>
          <ab n="34">Сіль добра річ. Коли ж сіль несолоною стане, чим приправити її?</ab>
          <ab n="35">Ні на землю, ні на гній не потрібна вона, її геть викидають. Хто має вуха, щоб слухати, нехай слухає!</ab>
        </div>
        <div type="chapter" n="15">
          <ab n="1">Наближались до Нього всі митники й грішники, щоб послухати Його.</ab>
          <ab n="2">Фарисеї ж та книжники нарікали й казали: Приймає Він грішників та з ними їсть.</ab>
          <ab n="3">А Він їм розповів оцю притчу, говорячи:</ab>
          <ab n="4">Котрий з вас чоловік, мавши сотню овець і загубивши одну з них, не покине в пустині тих дев'ятидесяти й дев'яти, та й не піде шукати загинулої, аж поки не знайде її?</ab>
          <ab n="5">А знайшовши, кладе на рамена свої та радіє.</ab>
          <ab n="6">І, прийшовши додому, скликає він друзів і сусідів, та й каже до них: Радійте зо мною, бо знайшов я вівцю свою тую загублену.</ab>
          <ab n="7">Говорю вам, що так само на небі радітимуть більш за одного грішника, що кається, аніж за дев'ятдесятьох і дев'ятьох праведників, що не потребують покаяння!...</ab>
          <ab n="8">Або яка жінка, що має десять драхм, коли згубить драхму одну, не засвічує світла, і не мете хати, і не шукає уважно, аж поки не знайде?</ab>
          <ab n="9">А знайшовши, кличе приятельок та сусідок та каже: Радійте зо мною, бо знайшла я загублену драхму!</ab>
          <ab n="10">Так само, кажу вам, радість буває в Божих Анголів за одного грішника, який кається.</ab>
          <ab n="11">І Він оповів: У чоловіка одного було два сини.</ab>
          <ab n="12">І молодший із них сказав батькові: Дай мені, батьку, належну частину маєтку! І той поділив поміж ними маєток.</ab>
          <ab n="13">А по небагатьох днях зібрав син молодший усе, та й подавсь до далекого краю, і розтратив маєток свій там, живучи марнотратно.</ab>
          <ab n="14">А як він усе прожив, настав голод великий у тім краї, і він став бідувати.</ab>
          <ab n="15">І пішов він тоді і пристав до одного з мешканців тієї землі, а той вислав його на поля свої пасти свиней.</ab>
          <ab n="16">І бажав він наповнити шлунка свого хоч стручками, що їли їх свині, та ніхто не давав їх йому.</ab>
          <ab n="17">Тоді він спам'ятався й сказав: Скільки в батька мого наймитів мають хліба аж надмір, а я отут з голоду гину!</ab>
          <ab n="18">Устану, і піду я до батька свого, та й скажу йому: Прогрішився я, отче, против неба та супроти тебе...</ab>
          <ab n="19">Недостойний я вже зватись сином твоїм; прийми ж мене, як одного з своїх наймитів...</ab>
          <ab n="20">І, вставши, пішов він до батька свого. А коли він далеко ще був, його батько вгледів його, і переповнився жалем: і побіг він, і кинувсь на шию йому, і зачав цілувати його!</ab>
          <ab n="21">І озвався до нього той син: Прогрішився я, отче, против неба та супроти тебе, і недостойний вже зватися сином твоїм...</ab>
          <ab n="22">А батько рабам своїм каже: Принесіть негайно одежу найкращу, і його зодягніть, і персня подайте на руку йому, а сандалі на ноги.</ab>
          <ab n="23">Приведіть теля відгодоване та заколіть, будемо їсти й радіти,</ab>
          <ab n="24">бо цей син мій був мертвий і ожив, був пропав і знайшовся! І почали веселитись вони.</ab>
          <ab n="25">А син старший його був на полі. І коли він ішов й наближався до дому, почув музики та танці.</ab>
          <ab n="26">І покликав одного зо слуг, та й спитав: Що це таке?</ab>
          <ab n="27">А той каже йому: То вернувся твій брат, і твій батько звелів заколоти теля відгодоване, бож здоровим його він прийняв.</ab>
          <ab n="28">І розгнівався той, і ввійти не хотів. Тоді вийшов батько його й став просити його.</ab>
          <ab n="29">А той відповів і до батька сказав: Ото, стільки років служу я тобі, і ніколи наказу твого не порушив, ти ж ніколи мені й козеняти не дав, щоб із приятелями своїми потішився я...</ab>
          <ab n="30">Коли ж син твій вернувся оцей, що проїв твій маєток із блудницями, ти для нього звелів заколоти теля відгодоване...</ab>
          <ab n="31">І сказав він йому: Ти завжди зо мною, дитино, і все моє то твоє!</ab>
          <ab n="32">Веселитись та тішитись треба було, бо цей брат твій був мертвий і ожив, був пропав і знайшовся!</ab>
        </div>
        <div type="chapter" n="16">
          <ab n="1">Оповів же Він й учням Своїм: Один чоловік був багатий, і мав управителя, що оскаржений був перед ним, ніби він переводить маєток його.</ab>
          <ab n="2">І він покликав його, і до нього сказав: Що це чую про тебе? Дай звіт про своє управительство, бо більше не зможеш рядити.</ab>
          <ab n="3">І управитель почав міркувати собі: Що я маю робити, коли пан управительство відійме від мене? Копати не можу, просити соромлюсь.</ab>
          <ab n="4">Знаю, що я зроблю, щоб мене прийняли до домів своїх, коли буду я скинений із управительства.</ab>
          <ab n="5">І закликав він нарізно кожного з боржників свого пана, та й питається першого: Скільки винен ти панові моєму?</ab>
          <ab n="6">А той відказав: Сто кадок оливи. І сказав він йому: Візьми ось розписку свою, швидко сідай та й пиши: п'ятдесят.</ab>
          <ab n="7">А потім питається другого: А ти скільки винен? І той відказав: Сто кірців пшениці. І сказав він йому: Візьми ось розписку свою й напиши: вісімдесят.</ab>
          <ab n="8">І пан похвалив управителя цього невірного, що він мудро вчинив. Бо сини цього світу в своїм поколінні мудріші, аніж сини світла.</ab>
          <ab n="9">І Я вам кажу: Набувайте друзів собі від багатства неправедного, щоб, коли проминеться воно, прийняли вас до вічних осель.</ab>
          <ab n="10">Хто вірний в найменшому, і в великому вірний; і хто несправедливий в найменшому, і в великому несправедливий.</ab>
          <ab n="11">Отож, коли в несправедливім багатстві ви не були вірні, хто вам правдиве довірить?</ab>
          <ab n="12">І коли ви в чужому не були вірні, хто ваше вам дасть?</ab>
          <ab n="13">Жаден раб не може служить двом панам, бо або одного зненавидить, а другого буде любити, або буде триматись одного, а другого знехтує. Не можете Богові й мамоні служити!</ab>
          <ab n="14">Чули все це й фарисеї, що були сріблолюбці, та й стали сміятися з Нього.</ab>
          <ab n="15">Він же промовив до них: Ви себе видаєте за праведних перед людьми, але ваші серця знає Бог. Що бо високе в людей, те перед Богом гидота.</ab>
          <ab n="16">Закон і Пророки були до Івана; відтоді Царство Боже благовіститься, і кожен силкується втиснутись в нього.</ab>
          <ab n="17">Легше небо й земля проминеться, аніж одна риса з Закону загине.</ab>
          <ab n="18">Кожен, хто дружину свою відпускає, і бере собі іншу, той чинить перелюб. І хто побереться з тією, яку хто відпустив, той чинить перелюб.</ab>
          <ab n="19">Один чоловік був багатий, і зодягався в порфіру й віссон, і щоденно розкішно бенкетував.</ab>
          <ab n="20">Був і вбогий один, на ім'я йому Лазар, що лежав у воріт його, струпами вкритий,</ab>
          <ab n="21">і бажав годуватися кришками, що зо столу багатого падали; пси ж приходили й рани лизали йому...</ab>
          <ab n="22">Та ось сталось, що вбогий умер, і на Авраамове лоно віднесли його Анголи. Умер же й багатий, і його поховали.</ab>
          <ab n="23">І, терплячи муки в аду, звів він очі свої, та й побачив здаля Авраама та Лазаря на лоні його.</ab>
          <ab n="24">І він закричав та сказав: Змилуйся, отче Аврааме, надо мною, і пошли мені Лазаря, нехай умочить у воду кінця свого пальця, і мого язика прохолодить, бо я мучуся в полум'ї цім!...</ab>
          <ab n="25">Авраам же промовив: Згадай, сину, що ти вже прийняв за життя свого добре своє, а Лазар так само лихе; тепер він тут тішиться, а ти мучишся.</ab>
          <ab n="26">А крім того всього, поміж нами та вами велика безодня поставлена, так що ті, що хочуть, переходити не можуть ізвідси до вас, ані не переходять ізвідти до нас.</ab>
          <ab n="27">А він відказав: Отож, отче, благаю тебе, щоб його ти послав у дім батька мого,</ab>
          <ab n="28">бо п'ятьох братів маю, хай він їм засвідчить, щоб і вони не прийшли на це місце страждання!</ab>
          <ab n="29">Авраам же сказав: Вони мають Мойсея й Пророків, нехай слухають їх!</ab>
          <ab n="30">А він відказав: Ні ж бо, отче Аврааме, але коли прийде хто з мертвих до них, то покаються.</ab>
          <ab n="31">Йому ж він відказав: Як Мойсея й Пророків не слухають, то коли хто й із мертвих воскресне, не йнятимуть віри!</ab>
        </div>
        <div type="chapter" n="17">
          <ab n="1">І сказав Він до учнів Своїх: Неможливо, щоб спокуси не мали прийти; але горе тому, через кого приходять вони!</ab>
          <ab n="2">Краще б такому було, коли б жорно млинове на шию йому почепити та й кинути в море, аніж щоб спокусив він одного з малих цих!</ab>
          <ab n="3">Уважайте на себе! Коли провиниться твій брат, докори йому, а коли він покається, то вибач йому.</ab>
          <ab n="4">І хоча б сім раз денно він провинивсь проти тебе, і сім раз звернувся до тебе, говорячи: Каюся, вибач йому!</ab>
          <ab n="5">І сказали апостоли Господу: Додай Ти нам віри!</ab>
          <ab n="6">А Господь відказав: Коли б мали ви віру, хоч як зерно гірчичне, і сказали шовковиці цій: Вирвися з коренем і посадися до моря, то й послухала б вас!</ab>
          <ab n="7">Хто ж із вас, мавши раба, що оре чи пасе, скаже йому, як він вернеться з поля: Негайно йди та сідай до столу?</ab>
          <ab n="8">Але чи ж не скаже йому: Приготуй що вечеряти, і підпережись, і мені прислуговуй, аж поки я їстиму й питиму, а потому ти сам будеш їсти та пити?</ab>
          <ab n="9">Чи ж він дякує тому рабові, що наказане виконав?</ab>
          <ab n="10">Так і ви, коли зробите все вам наказане, то кажіть: Ми нікчемні раби, бо зробили лиш те, що повинні зробити були!</ab>
          <ab n="11">І сталось, коли Він ішов до Єрусалиму, то проходив поміж Самарією та Галілеєю.</ab>
          <ab n="12">І, коли входив до одного села, перестріли Його десять мужів, слабих на проказу, що стали здалека.</ab>
          <ab n="13">І голос піднесли вони та й казали: Ісусе, Наставнику, змилуйсь над нами!</ab>
          <ab n="14">І, побачивши їх, Він промовив до них: Підіть і покажіться священикам! І сталось, коли вони йшли, то очистились...</ab>
          <ab n="15">Один же з них, як побачив, що видужав, то вернувся, і почав гучним голосом славити Бога.</ab>
          <ab n="16">І припав він обличчям до ніг Його, складаючи дяку Йому. А то самарянин був...</ab>
          <ab n="17">Ісус же промовив у відповідь: Чи не десять очистилось, а дев'ять же де?</ab>
          <ab n="18">Чому не вернулись вони хвалу Богові віддати, крім цього чужинця?</ab>
          <ab n="19">І сказав Він йому: Підведися й іди: твоя віра спасла тебе!</ab>
          <ab n="20">А як фарисеї спитали Його, коли Царство Божеє прийде, то Він їм відповів і сказав: Царство Боже не прийде помітно,</ab>
          <ab n="21">і не скажуть: Ось тут, або: Там. Бо Божеє Царство всередині вас!</ab>
          <ab n="22">І сказав Він до учнів: Прийдуть дні, коли побажаєте бачити один з днів Сина Людського, та не побачите...</ab>
          <ab n="23">І скажуть до вас: Ось тут, чи: Ось там, не йдіть, і за ним не біжіть!</ab>
          <ab n="24">Бо як блискавка, блиснувши, світить із одного краю під небом до другого краю під небом, так буде Свого дня й Син Людський.</ab>
          <ab n="25">А перше належить багато страждати Йому, і відцурається рід цей від Нього...</ab>
          <ab n="26">І, як було за днів Ноєвих, то буде так само й за днів Сина Людського:</ab>
          <ab n="27">їли, пили, женилися, заміж виходили, аж до того дня, коли Ной увійшов до ковчегу; прийшов же потоп, і всіх вигубив.</ab>
          <ab n="28">Так само, як було за днів Лотових: їли, пили, купували, продавали, садили, будували;</ab>
          <ab n="29">того ж дня, як Лот вийшов із Содому, огонь із сіркою з неба линув, і всіх погубив.</ab>
          <ab n="30">Так буде й того дня, як Син Людський з'явиться!</ab>
          <ab n="31">Хто буде того дня на домі, а речі його будуть у домі, нехай їх забрати не злазить. Хто ж на полі, так само нехай назад не вертається,</ab>
          <ab n="32">пам'ятайте про Лотову дружину!</ab>
          <ab n="33">Хто дбатиме зберегти свою душу, той погубить її, а коли хто погубить, той оживить її.</ab>
          <ab n="34">Кажу вам: удвох будуть ночі тієї на одному ліжкові: один візьметься, а другий полишиться.</ab>
          <ab n="35">Дві молотимуть разом, одна візьметься, а друга полишиться.</ab>
          <ab n="36">Двоє будуть на полі, один візьметься, а другий полишиться!</ab>
          <ab n="37">І казали вони Йому в відповідь: Де, Господи? А Він відказав їм: Де труп, там зберуться й орли...</ab>
        </div>
        <div type="chapter" n="18">
          <ab n="1">І Він розповів їм і притчу про те, що треба молитися завжди, і не занепадати духом,</ab>
          <ab n="2">говорячи: У місті якомусь суддя був один, що Бога не боявся, і людей не соромився.</ab>
          <ab n="3">У тому ж місті вдова перебувала, що до нього ходила й казала: Оборони мене від мого супротивника!</ab>
          <ab n="4">Але він довгий час не хотів. А згодом сказав сам до себе: Хоч і Бога я не боюся, і людей не соромлюся,</ab>
          <ab n="5">але через те, що вдовиця оця докучає мені, то візьму в оборону її, щоб вона без кінця не ходила, і не докучала мені.</ab>
          <ab n="6">І промовив Господь: Чи чуєте, що говорить суддя цей неправедний?</ab>
          <ab n="7">А чи ж Бог в оборону не візьме обраних Своїх, що голосять до Нього день і ніч, хоч і бариться Він щодо них?</ab>
          <ab n="8">Кажу вам, що Він їм незабаром подасть оборону! Та Син Людський, як прийде, чи Він на землі знайде віру?...</ab>
          <ab n="9">А для деяких, що були себе певні, що вони ніби праведні, і за ніщо мали інших, Він притчу оцю розповів.</ab>
          <ab n="10">Два чоловіки до храму ввійшли помолитись, один фарисей, а другий був митник.</ab>
          <ab n="11">Фарисей, ставши, так молився про себе: Дякую, Боже, Тобі, що я не такий, як інші люди: здирщики, неправедні, перелюбні, або як цей митник.</ab>
          <ab n="12">Я пощу два рази на тиждень, даю десятину з усього, що тільки надбаю!</ab>
          <ab n="13">А митник здалека стояв, та й очей навіть звести до неба не смів, але бив себе в груди й казав: Боже, будь милостивий до мене грішного!...</ab>
          <ab n="14">Говорю вам, що цей повернувся до дому свого більш виправданий, аніж той. Бо кожен, хто підноситься, буде понижений, хто ж понижається, той піднесеться.</ab>
          <ab n="15">До Нього ж приносили й немовлят, щоб до них доторкнувся, а учні, побачивши, їм докоряли.</ab>
          <ab n="16">А Ісус їх покликав та й каже: Пустіте дітей, щоб до Мене приходили, і не забороняйте їм, бо таких Царство Боже.</ab>
          <ab n="17">Поправді кажу вам: Хто Божого Царства не прийме, як дитя, той у нього не ввійде!</ab>
          <ab n="18">І запитався Його один із начальників, говорячи: Учителю Добрий, що робити мені, щоб вспадкувати вічне життя?</ab>
          <ab n="19">Ісус же йому відказав: Чого звеш Мене Добрим? Ніхто не є Добрий, тільки Сам Бог!</ab>
          <ab n="20">Знаєш заповіді: Не чини перелюбу, не вбивай, не кради, не свідкуй неправдиво, шануй свого батька та матір.</ab>
          <ab n="21">А він відказав: Усе це я виконав від юнацтва свого!</ab>
          <ab n="22">Як почув це Ісус, то промовив до нього: Одного тобі ще бракує: Розпродай усе, що ти маєш, і вбогим роздай, і матимеш скарб свій на небі. Вертайся тоді, та й іди вслід за Мною!</ab>
          <ab n="23">А він, коли почув це, то засумував, бо був вельми багатий.</ab>
          <ab n="24">Як побачив Ісус, що той засумував, то промовив: Як тяжко багатим увійти в Царство Боже!</ab>
          <ab n="25">Бо верблюдові легше пройти через голчине вушко, ніж багатому в Божеє Царство ввійти...</ab>
          <ab n="26">Ті ж, що чули, спитали: Хто ж тоді може спастися?</ab>
          <ab n="27">А Він відповів: Неможливеє людям можливе для Бога!</ab>
          <ab n="28">І промовив Петро: От усе ми покинули, та й пішли за Тобою слідом.</ab>
          <ab n="29">А Ісус відказав їм: Поправді кажу вам: Немає такого, щоб покинув свій дім, або дружину, чи братів, чи батьків, чи дітей ради Божого Царства,</ab>
          <ab n="30">і не одержав би значно більш цього часу, а в віці наступнім життя вічне.</ab>
          <ab n="31">І, взявши Дванадцятьох, промовив до них: Оце в Єрусалим ми йдемо, і все здійсниться, що писали Пророки про Людського Сина.</ab>
          <ab n="32">Бо Він виданий буде поганам, і буде осміяний, і покривджений, і опльований,</ab>
          <ab n="33">і, збичувавши, уб'ють Його, але третього дня Він воскресне!</ab>
          <ab n="34">Та з цього нічого вони не збагнули, і ця річ перед ними закрита була, і сказаного вони не розуміли.</ab>
          <ab n="35">І сталось, як Він наближався був до Єрихону, один невидющий сидів при дорозі й просив.</ab>
          <ab n="36">А коли він прочув, що проходить народ, то спитався: Що це таке?</ab>
          <ab n="37">А йому відказали, що проходить Ісус Назарянин.</ab>
          <ab n="38">І став він кричати й казати: Ісусе, Сину Давидів, змилуйся надо мною!</ab>
          <ab n="39">А ті, що попереду йшли, сварились на нього, щоб він замовк, а він іще більше кричав: Сину Давидів, змилуйся надо мною!</ab>
          <ab n="40">І спинився Ісус, і привести його до Себе звелів. А коли той наблизивсь до Нього, то Він запитався його:</ab>
          <ab n="41">Що ти хочеш, щоб зробив Я тобі? А той відповів: Господи, нехай стану видющим!</ab>
          <ab n="42">Ісус же до нього сказав. Стань видющий! Твоя віра спасла тебе!</ab>
          <ab n="43">І зараз видющим той став, і пішов вслід за Ним, прославляючи Бога. А всі люди, бачивши це, віддали хвалу Богові.</ab>
        </div>
        <div type="chapter" n="19">
          <ab n="1">І, ввійшовши Ісус, переходив через Єрихон.</ab>
          <ab n="2">І ось чоловік, що звався Закхей, він був старший над митниками, і був багатий,</ab>
          <ab n="3">бажав бачити Ісуса, хто Він, але з-за народу не міг, бо малий був на зріст.</ab>
          <ab n="4">І, забігши вперед, він виліз на фіґове дерево, щоб бачити Його, бо Він мав побіч нього проходити.</ab>
          <ab n="5">А коли на це місце Ісус підійшов, то поглянув угору до нього й промовив: Закхею, зійди зараз додолу, бо сьогодні потрібно Мені бути в домі твоїм!</ab>
          <ab n="6">І той зараз додолу ізліз, і прийняв Його з радістю.</ab>
          <ab n="7">А всі, як побачили це, почали нарікати, і казали: Він до грішного мужа в гостину зайшов!</ab>
          <ab n="8">Став же Закхей та й промовив до Господа: Господи, половину маєтку свого я віддам ось убогим, а коли кого скривдив був чим, верну вчетверо.</ab>
          <ab n="9">Ісус же промовив до нього: Сьогодні на дім цей спасіння прийшло, бо й він син Авраамів.</ab>
          <ab n="10">Син бо Людський прийшов, щоб знайти та спасти, що загинуло!</ab>
          <ab n="11">Коли ж вони слухали це, розповів Він іще одну притчу, бо Він був недалеко від Єрусалиму, вони ж думали, що об'явиться Боже Царство тепер.</ab>
          <ab n="12">Отож Він сказав: Один чоловік, роду славного, відправлявся в далеку країну, щоб царство прийняти й вернутись.</ab>
          <ab n="13">І покликав він десятьох своїх рабів, дав їм десять мін, і сказав їм: Торгуйте, аж поки вернуся.</ab>
          <ab n="14">Та його громадяни його ненавиділи, і послали посланців услід за ним, кажучи: Не хочемо, щоб він був над нами царем.</ab>
          <ab n="15">І сталось, коли він вернувся, як царство прийняв, то звелів поскликати рабів, яким срібло роздав, щоб довідатися, хто що набув.</ab>
          <ab n="16">І перший прийшов і сказав: Пане, міна твоя принесла десять мін.</ab>
          <ab n="17">І відказав він йому: Гаразд, рабе добрий! Ти в малому був вірний, володій десятьма містами.</ab>
          <ab n="18">І другий прийшов і сказав: Пане, твоя міна п'ять мін принесла.</ab>
          <ab n="19">Він же сказав і тому: Будь і ти над п'ятьма містами.</ab>
          <ab n="20">І ще інший прийшов і сказав: Пане, ось міна твоя, що я мав її сховану в хустці.</ab>
          <ab n="21">Я бо боявся тебе, ти ж бо людина жорстока: береш, чого не поклав, і жнеш, чого не посіяв.</ab>
          <ab n="22">І відказав той йому: Устами твоїми, злий рабе, суджу я тебе! Ти знав, що я жорстока людина, беру, чого не поклав, і жну, чого не посіяв.</ab>
          <ab n="23">Чому ж не віддав ти міняльникам срібла мого, і я, повернувшись, узяв би своє із прибутком?</ab>
          <ab n="24">І сказав він присутнім: Візьміть міну від нього, та дайте тому, хто десять мін має.</ab>
          <ab n="25">І відказали йому: Пане, він десять мін має.</ab>
          <ab n="26">Говорю бо я вам: Кожному, хто має, то дасться йому, хто ж не має, забереться від нього і те, що він має.</ab>
          <ab n="27">А тих ворогів моїх, які не хотіли, щоб царював я над ними, приведіте сюди, і на очах моїх їх повбивайте.</ab>
          <ab n="28">А як це оповів, Він далі пішов, простуючи в Єрусалим.</ab>
          <ab n="29">І ото, як наблизився до Вітфагії й Віфанії, на горі, що Оливною зветься, Він двох учнів послав,</ab>
          <ab n="30">наказуючи: Ідіть у село, яке перед вами; увійшовши до нього, знайдете прив'язане осля, що на нього ніколи ніхто із людей не сідав. Відв'яжіть його, і приведіть.</ab>
          <ab n="31">Коли ж вас хто спитає: Нащо відв'язуєте?, відкажіть тому так: Господь потребує його.</ab>
          <ab n="32">Посланці ж відійшли, і знайшли, як Він їм був сказав.</ab>
          <ab n="33">А коли осля стали відв'язувати, хазяї його їх запитали: Нащо осля ви відв'язуєте?</ab>
          <ab n="34">Вони ж відказали: Господь потребує його.</ab>
          <ab n="35">І вони привели до Ісуса його, і, поклавши одежу свою на осля, посадили Ісуса.</ab>
          <ab n="36">Коли ж Він їхав, вони простилали одежу свою по дорозі.</ab>
          <ab n="37">А як Він наближався вже до сходу з гори Оливної, то ввесь натовп учнів, радіючи, почав гучним голосом Бога хвалити за всі чуда, що бачили,</ab>
          <ab n="38">кажучи: Благословенний Цар, що йде у Господнє Ім'я! Мир на небесах, і слава на висоті!</ab>
          <ab n="39">А деякі фарисеї з народу сказали до Нього: Учителю, заборони Своїм учням!</ab>
          <ab n="40">А Він їм промовив у відповідь: Кажу вам, що коли ці замовкнуть, то каміння кричатиме!</ab>
          <ab n="41">І коли Він наблизився, і місто побачив, то заплакав за ним,</ab>
          <ab n="42">і сказав: О, якби й ти хоч цього дня пізнало, що потрібне для миру тобі! Та тепер від очей твоїх сховане це.</ab>
          <ab n="43">Бо прийдуть на тебе ті дні, і твої вороги тебе валом оточать, і обляжуть тебе, і стиснуть тебе звідусюди.</ab>
          <ab n="44">І зрівняють з землею тебе, і поб'ють твої діти в тобі, і не позоставлять у тобі каменя на камені, бо не зрозуміло ти часу відвідин твоїх...</ab>
          <ab n="45">А коли Він у храм увійшов, то почав виганяти продавців,</ab>
          <ab n="46">до них кажучи: Написано: Дім Мій дім молитви, а ви з нього зробили печеру розбійників.</ab>
          <ab n="47">І Він кожного дня у храмі навчав. А первосвященики й книжники й найважніші з народу шукали, щоб Його погубити,</ab>
          <ab n="48">але не знаходили, що вчинити Йому, бо ввесь народ горнувся до Нього та слухав Його.</ab>
        </div>
        <div type="chapter" n="20">
          <ab n="1">І сталось одного з тих днів, як навчав Він у храмі людей, та Добру Новину звіщав, прийшли первосвященики й книжники з старшими,</ab>
          <ab n="2">та й до Нього промовили, кажучи: Скажи нам, якою владою Ти чиниш оце? Або хто Тобі владу цю дав?</ab>
          <ab n="3">І промовив до них Він у відповідь: Запитаю й Я вас одну річ, і відповідайте Мені:</ab>
          <ab n="4">Іванове хрищення з неба було, чи від людей?</ab>
          <ab n="5">Вони ж міркували собі й говорили: Коли скажемо: З неба, відкаже: Чого ж ви йому не повірили?</ab>
          <ab n="6">А як скажемо: Від людей, то всі люди камінням поб'ють нас, бо були переконані, що Іван то пророк.</ab>
          <ab n="7">І вони відповіли, що не знають, ізвідки...</ab>
          <ab n="8">А Ісус відказав їм: То й Я не скажу вам, якою владою Я це чиню.</ab>
          <ab n="9">І Він розповідати почав людям притчу оцю. Один чоловік насадив виноградника, і віддав його винарям, та й відбув на час довший.</ab>
          <ab n="10">А певного часу послав він раба до своїх винарів, щоб дали йому частку з плодів виноградника. Та побили його винарі, і відіслали ні з чим.</ab>
          <ab n="11">І знову послав він до них раба іншого, а вони й того збили й зневажили, та й відіслали ні з чим.</ab>
          <ab n="12">І послав він ще третього, а вони й того зранили й вигнали.</ab>
          <ab n="13">Сказав тоді пан виноградника: Що маю робити? Пошлю свого сина улюбленого, може його посоромляться...</ab>
          <ab n="14">Винарі ж, як його вгледіли, міркували собі та казали: Це спадкоємець; ходім, замордуймо його, щоб спадщина наша була.</ab>
          <ab n="15">І вони його вивели за виноградника, та й убили... Що ж зробить їм пан виноградника?</ab>
          <ab n="16">Він прийде та й вигубить цих винарів, виноградника ж іншим віддасть. Слухачі ж повіли: Нехай цього не станеться!</ab>
          <ab n="17">А Він глянув на них та й сказав: Що ж оце, що написане: Камінь, що його будівничі відкинули, той наріжним став каменем!</ab>
          <ab n="18">Кожен, хто впаде на цей камінь розіб'ється, а на кого він сам упаде, то розчавить його.</ab>
          <ab n="19">А книжники й первосвященики руки на Нього хотіли накласти тієї години, але побоялись народу. Бо вони розуміли, що про них Він цю притчу сказав.</ab>
          <ab n="20">І вони слідкували за Ним, і підіслали підглядачів, які праведних із себе вдавали, щоб зловити на слові Його, і Його видати урядові й владі намісника.</ab>
          <ab n="21">І вони запитали Його та сказали: Учителю, знаємо ми, що Ти добре говориш і навчаєш, і не дивишся на обличчя, але наставляєш на Божу дорогу правдиво.</ab>
          <ab n="22">Чи годиться давати податок для кесаря, чи ні?</ab>
          <ab n="23">Знаючи ж їхню хитрість, сказав Він до них: Чого ви Мене випробовуєте?</ab>
          <ab n="24">Покажіте динарія Мені. Чий образ і напис він має? Вони відказали: Кесарів.</ab>
          <ab n="25">А Він їм відказав: Тож віддайте кесареве кесареві, а Богові Боже!</ab>
          <ab n="26">І не могли вони перед людьми зловити на слові Його. І дивувались вони з Його відповіді, та й замовкли.</ab>
          <ab n="27">І підійшли дехто із саддукеїв, що твердять, ніби немає воскресіння, і запитали Його,</ab>
          <ab n="28">та сказали: Учителю, Мойсей написав нам: Як умре кому брат, який має дружину, а помре бездітний, то нехай його брат візьме дружину, і відновить насіння для брата свого.</ab>
          <ab n="29">Було ж сім братів. І перший, узявши дружину, бездітний умер.</ab>
          <ab n="30">І другий узяв був ту дружину, та й той вмер бездітний.</ab>
          <ab n="31">І третій узяв був її, так само й усі семеро, і вони дітей не позоставили, та й повмирали.</ab>
          <ab n="32">А по всіх умерла й жінка.</ab>
          <ab n="33">А в воскресінні котрому із них вона дружиною буде? Бо семеро мали за дружину її.</ab>
          <ab n="34">Ісус же промовив у відповідь їм: Женяться й заміж виходять сини цього віку.</ab>
          <ab n="35">А ті, що будуть достойні того віку й воскресіння з мертвих, не будуть ні женитись, ні заміж виходити,</ab>
          <ab n="36">ні вмерти вже не можуть, бо рівні вони Анголам, і вони сини Божі, синами воскресіння бувши.</ab>
          <ab n="37">А що мертві встають, то й Мойсей показав при кущі, коли він назвав Господа Богом Авраамовим, і Богом Ісаковим, і Богом Якововим.</ab>
          <ab n="38">Бог же не є Богом мертвих, а живих, бо всі в Нього живуть.</ab>
          <ab n="39">Дехто ж із книжників відповіли та сказали: Учителю, Ти добре сказав!</ab>
          <ab n="40">І вже не насмілювалися питати Його ні про що.</ab>
          <ab n="41">І сказав Він до них: Як то кажуть, що Христос син Давидів?</ab>
          <ab n="42">Таж Давид сам говорить у книзі Псалмів: Промовив Господь Господеві моєму: сядь праворуч Мене,</ab>
          <ab n="43">поки не покладу Я Твоїх ворогів підніжком ногам Твоїм!</ab>
          <ab n="44">Отже, Давид Його Господом зве, як же Він йому син?</ab>
          <ab n="45">І, як увесь народ слухав, Він промовив до учнів Своїх:</ab>
          <ab n="46">Стережіться книжників, що хочуть у довгих одежах ходити, і люблять привіти на ринках, і перші лавки в синагогах, і перші місця на бенкетах,</ab>
          <ab n="47">що вдовині хати поїдають, і моляться довго напоказ, вони тяжче осудження приймуть!</ab>
        </div>
        <div type="chapter" n="21">
          <ab n="1">І поглянув Він угору, і побачив заможних, що кидали дари свої до скарбниці.</ab>
          <ab n="2">Побачив і вбогу вдовицю одну, що дві лепті туди вона вкинула.</ab>
          <ab n="3">І сказав Він: Поправді кажу вам, що ця вбога вдовиця вкинула більше за всіх!</ab>
          <ab n="4">Бо всі клали від лишка свого в дар Богові, а вона поклала з убозтва свого ввесь прожиток, що мала...</ab>
          <ab n="5">Коли ж дехто казав про храм, що прикрашений дорогоцінним камінням та дарами, тоді Він прорік:</ab>
          <ab n="6">Надійдуть ті дні, коли з того, що бачите, не зостанеться й каменя на камені, який не зруйнується...</ab>
          <ab n="7">І запитали Його та сказали: Учителю, коли ж оце станеться? І, яка буде ознака, коли має початися це?</ab>
          <ab n="8">Він же промовив: Стережіться, щоб вас хто не звів. Бо багато-хто прийдуть в Ім'я Моє, кажучи: Це Я, і Час наблизився. Та за ними не йдіть!</ab>
          <ab n="9">І, як про війни та розрухи почуєте ви, не лякайтесь, бо перш статись належить тому. Але це не кінець ще.</ab>
          <ab n="10">Тоді промовляв Він до них: Повстане народ на народ, і царство на царство.</ab>
          <ab n="11">І будуть землетруси великі та голод, та помір місцями, і страшні та великі ознаки на небі.</ab>
          <ab n="12">Але перед усім тим накладуть на вас руки свої, і переслідувати будуть, і видаватимуть вас у синагоги й в'язниці, і поведуть вас до царів та правителів через Ім'я Моє.</ab>
          <ab n="13">Але це стане вам на свідоцтво.</ab>
          <ab n="14">Отож, покладіть у серця свої наперед не гадати, що будете відповідати,</ab>
          <ab n="15">бо дам Я вам мову та мудрість, що не зможуть противитись чи суперечити їй всі противники ваші.</ab>
          <ab n="16">І будуть вас видавати і батьки, і брати, і рідня, і друзі, а декому з вас заподіють і смерть.</ab>
          <ab n="17">І за Ім'я Моє будуть усі вас ненавидіти.</ab>
          <ab n="18">Але й волосина вам із голови не загине!</ab>
          <ab n="19">Терпеливістю вашою душі свої ви здобудете.</ab>
          <ab n="20">А коли ви побачите Єрусалим, військом оточений, тоді знайте, що до нього наблизилося спустошення.</ab>
          <ab n="21">Тоді ті, хто в Юдеї, нехай у гори втікають; хто ж у середині міста, нехай вийдуть; хто ж в околицях, хай не вертаються в нього!</ab>
          <ab n="22">Бо то будуть дні помсти, щоб виконалося все написане.</ab>
          <ab n="23">Горе ж вагітним та тим, хто годує грудьми, у ті дні, бо буде велика нужда на землі та гнів над цим людом!</ab>
          <ab n="24">І поляжуть під гострим мечем, і заберуть до неволі поміж усі народи, і погани топтатимуть Єрусалим, аж поки не скінчиться час тих поган...</ab>
          <ab n="25">І будуть ознаки на сонці, і місяці, і зорях, і тривога людей на землі, і збентеження від шуму моря та хвиль,</ab>
          <ab n="26">коли люди будуть мертвіти від страху й чекання того, що йде на ввесь світ, бо сили небесні порушаться.</ab>
          <ab n="27">І побачать тоді Сина Людського, що йтиме на хмарах із силою й великою славою!</ab>
          <ab n="28">Коли ж стане збуватися це, то випростуйтесь, і підійміть свої голови, бо зближається ваше визволення!</ab>
          <ab n="29">І розповів Він їм притчу: Погляньте на фіґове дерево, і на всілякі дерева:</ab>
          <ab n="30">як вони вже розпукуються, то, бачивши це, самі знаєте, що близько вже літо.</ab>
          <ab n="31">Так і ви, як побачите, що діється це, то знайте, що Боже Царство вже близько!</ab>
          <ab n="32">Поправді кажу вам: Не перейде цей рід, аж усе оце станеться.</ab>
          <ab n="33">Небо й земля проминуться, але не минуться слова Мої!</ab>
          <ab n="34">Уважайте ж на себе, щоб ваші серця не обтяжувалися ненажерством та п'янством, і життєвими клопотами, і щоб день той на вас не прийшов несподівано,</ab>
          <ab n="35">немов сітка; бо він прийде на всіх, що живуть на поверхні всієї землі.</ab>
          <ab n="36">Тож пильнуйте, і кожного часу моліться, щоб змогли ви уникнути всього того, що має відбутись, та стати перед Сином Людським!</ab>
          <ab n="37">За дня ж Він у храмі навчав, а на ніч виходив та перебував на горі, що зветься Оливна.</ab>
          <ab n="38">А зранку всі люди до Нього приходили в храм, щоб послухати Його.</ab>
        </div>
        <div type="chapter" n="22">
          <ab n="1">Наближалося ж свято Опрісноків, що Пасхою зветься.</ab>
          <ab n="2">А первосвященики й книжники стали шукати, як би вбити Його, та боялись народу...</ab>
          <ab n="3">Сатана ж увійшов у Юду, званого Іскаріот, одного з Дванадцятьох.</ab>
          <ab n="4">І він пішов, і почав умовлятися з первосвящениками та начальниками, як він видасть Його.</ab>
          <ab n="5">Ті ж зраділи, і погодилися дати йому срібняків.</ab>
          <ab n="6">І він обіцяв, і шукав відповідного часу, щоб їм видати Його без народу...</ab>
          <ab n="7">І настав день Опрісноків, коли пасху приносити в жертву належало.</ab>
          <ab n="8">І послав Він Петра та Івана, говорячи: Підіть, і приготуйте нам пасху, щоб її спожили ми.</ab>
          <ab n="9">А вони запитали Його: Де Ти хочеш, щоб ми приготували?</ab>
          <ab n="10">А Він їм відказав: Ось, як будете входити в місто, стріне вас чоловік, воду несучи у глекові, ідіть за ним аж до дому, куди він увійде.</ab>
          <ab n="11">І скажіть до господаря дому: Учитель питає тебе: Де кімната, в якій споживу зо Своїми учнями пасху?</ab>
          <ab n="12">І він вам покаже велику горницю вистелену: там приготуйте.</ab>
          <ab n="13">І вони відійшли, і знайшли, як Він їм говорив, і зачали там готувати пасху.</ab>
          <ab n="14">А коли настав час, сів до столу, і апостоли з Ним.</ab>
          <ab n="15">І промовив до них: Я дуже бажав спожити цю пасху із вами, перш ніж муки прийму.</ab>
          <ab n="16">Бо кажу вам, що вже споживати не буду її, поки сповниться в Божому Царстві вона.</ab>
          <ab n="17">Узявши ж чашу, і вчинивши подяку, Він промовив: Візьміть її, і поділіть між собою.</ab>
          <ab n="18">Кажу ж вам, що віднині не питиму Я від оцього плоду виноградного, доки Божеє Царство не прийде.</ab>
          <ab n="19">Узявши ж хліб і вчинивши подяку, поламав і дав їм, проказуючи: Це тіло Моє, що за вас віддається. Це чиніть на спомин про Мене!</ab>
          <ab n="20">По вечері так само ж і чашу, говорячи: Оця чаша Новий Заповіт у Моїй крові, що за вас проливається.</ab>
          <ab n="21">Та однак, за столом ось зо Мною рука Мого зрадника.</ab>
          <ab n="22">Бо Син Людський іде, як призначено; але горе тому чоловікові, хто Його видає!</ab>
          <ab n="23">А вони почали між собою питати, котрий з них мав би це вчинити?</ab>
          <ab n="24">І сталось між ними й змагання, котрий з них уважатися має за більшого.</ab>
          <ab n="25">Він же промовив до них: Царі народів панують над ними, а ті, що ними володіють, доброчинцями звуться.</ab>
          <ab n="26">Але не так ви: хто найбільший між вами, нехай буде, як менший, а начальник як службовець.</ab>
          <ab n="27">Бо хто більший: чи той, хто сидить при столі, чи хто прислуговує? Чи не той, хто сидить при столі? А Я серед вас, як службовець.</ab>
          <ab n="28">Ви ж оті, що перетривали зо Мною в спокусах Моїх,</ab>
          <ab n="29">і Я вам заповітую Царство, як Отець Мій Мені заповів,</ab>
          <ab n="30">щоб ви в Царстві Моїм споживали й пили за столом Моїм, і щоб ви на престолах засіли судити дванадцять племен Ізраїлевих.</ab>
          <ab n="31">І промовив Господь: Симоне, Симоне, ось сатана жадав вас, щоб вас пересіяти, мов ту пшеницю.</ab>
          <ab n="32">Я ж молився за тебе, щоб не зменшилась віра твоя; ти ж колись, як навернешся, зміцни браттю свою!</ab>
          <ab n="33">А той відказав Йому: Господи, я з Тобою готовий іти до в'язниці й на смерть!</ab>
          <ab n="34">Він же прорік: Говорю тобі, Петре, півень не заспіває сьогодні, як ти тричі зречешся, що не знаєш Мене...</ab>
          <ab n="35">І Він їм сказав: Як Я вас посилав без калитки, і без торби, і без сандаль, чи вам бракувало чого? Вони ж відказали: Нічого.</ab>
          <ab n="36">А тепер каже їм хто має калитку, нехай візьме, теж і торбу; хто ж не має, нехай продасть одіж свою та й купить меча.</ab>
          <ab n="37">Говорю бо Я вам, що виконатися на Мені має й це ось написане: До злочинців Його зараховано. Бо те, що про Мене, виконується.</ab>
          <ab n="38">І сказали вони: Господи, ось тут два мечі. А Він їм відказав: Досить!</ab>
          <ab n="39">І Він вийшов, і пішов за звичаєм на гору Оливну. А за Ним пішли учні Його.</ab>
          <ab n="40">А прийшовши на місце, сказав їм: Моліться, щоб не впасти в спокусу.</ab>
          <ab n="41">А Він Сам, відійшовши від них, як докинути каменем, на коліна припав та й молився,</ab>
          <ab n="42">благаючи: Отче, як волієш, пронеси мимо Мене цю чашу! Та проте не Моя, а Твоя нехай станеться воля!...</ab>
          <ab n="43">І Ангол із неба з'явився до Нього, і додавав Йому сили.</ab>
          <ab n="44">А як був у смертельній тривозі, ще пильніш Він молився. І піт Його став, немов каплі крови, що спливали на землю...</ab>
          <ab n="45">І, підвівшись з молитви, Він до учнів прийшов, і знайшов їх, що спали з журби...</ab>
          <ab n="46">І промовив до них: Чого ви спите? Уставайте й моліться, щоб не впасти в спокусу!</ab>
          <ab n="47">І, коли Він іще говорив, ось народ з'явився, і один із Дванадцятьох, що Юдою зветься, ішов перед ними. І він підійшов до Ісуса, щоб поцілувати Його. Бо він знака їм дав був: кого я поцілую, то Він!</ab>
          <ab n="48">Ісус же промовив до нього: Чи оце поцілунком ти, Юдо, видаєш Сина Людського?</ab>
          <ab n="49">А ті, що були з Ним, як побачили, що має статись, сказали Йому: Господи, чи мечем нам не вдарити?</ab>
          <ab n="50">І, один із них рубонув раба первосвященикового, та й відтяв праве вухо йому.</ab>
          <ab n="51">Та Ісус відізвався й сказав: Лишіть, уже досить! І, доторкнувшись до вуха його, уздоровив його.</ab>
          <ab n="52">А до первосвящеників і влади сторожі храму та старших, що прийшли проти Нього, промовив Ісус: Немов на розбійника вийшли з мечами та киями...</ab>
          <ab n="53">Як щоденно Я з вами у храмі бував, не піднесли на Мене ви рук. Та це ваша година тепер, і влада темряви...</ab>
          <ab n="54">А схопивши Його, повели й привели у дім первосвященика. Петро ж здалека йшов слідкома.</ab>
          <ab n="55">Як розклали ж огонь серед двору, і вкупі сиділи, сидів і Петро поміж ними.</ab>
          <ab n="56">А служниця одна його вгледіла, як сидів коло світла, і, придивившись до нього, сказала: І цей був із Ним!</ab>
          <ab n="57">І відрікся від Нього він, твердячи: Не знаю я, жінко, Його!</ab>
          <ab n="58">Незабаром же другий побачив його та й сказав: І ти від отих. А Петро відказав: Ні, чоловіче!...</ab>
          <ab n="59">І як часу минуло з годину, хтось інший твердив і казав: Поправді, і цей був із Ним, бо він галілеянин.</ab>
          <ab n="60">А Петро відказав: Чоловіче, не відаю, про що ти говориш... І зараз, як іще говорив він, півень заспівав.</ab>
          <ab n="61">І Господь обернувся й подививсь на Петра. А Петро згадав слово Господнє, як сказав Він йому: Перше, ніж заспіває півень, відречешся ти тричі від Мене.</ab>
          <ab n="62">І, вийшовши звідти, він гірко заплакав!</ab>
          <ab n="63">А люди, які ув'язнили Ісуса, знущалися з Нього та били.</ab>
          <ab n="64">І, закривши Його, вони били Його по обличчі, і питали Його, приговорюючи: Пророкуй, хто то вдарив Тебе?</ab>
          <ab n="65">І багато інших богозневаг говорили на Нього вони...</ab>
          <ab n="66">А коли настав день, то зібралися старші народу, первосвященики й книжники, і повели Його в синедріон свій,</ab>
          <ab n="67">і казали: Коли Ти Христос, скажи нам. А Він їм відповів: Коли Я вам скажу, не повірите ви.</ab>
          <ab n="68">А коли й поспитаю вас Я, не дасте Мені відповіді.</ab>
          <ab n="69">Незабаром Син Людський сидітиме по правиці сили Божої!</ab>
          <ab n="70">Тоді всі запитали: То Ти Божий Син? А Він їм відповів: Самі кажете ви, що то Я...</ab>
          <ab n="71">А вони відказали: Нащо потрібні ще свідки для нас? Бо ми чули самі з Його уст!</ab>
        </div>
        <div type="chapter" n="23">
          <ab n="1">І знялися всі їхні збори, і повели до Пилата Його.</ab>
          <ab n="2">І зачали оскаржати Його й говорити: Ми ствердили, що Цей ворохобить народ наш, і забороняє податок давати кесареві, та й говорить, що Він, Христос Цар.</ab>
          <ab n="3">І Пилат запитав Його, кажучи: Чи Ти Цар Юдейський? А Він відказав йому в відповідь: Сам ти кажеш...</ab>
          <ab n="4">І Пилат сказав первосвященикам та до народу: Я не знаходжу жадної провини в Цій Людині.</ab>
          <ab n="5">А вони намагались, говорячи: Він бунтує народ, навчаючи в усій Юдеї, від Галілеї почавши аж посі.</ab>
          <ab n="6">А Пилат, вчувши про Галілею, спитав: Хіба Він галілеянин?</ab>
          <ab n="7">І, дізнавшись, що Він із влади Ірода, відіслав Його Іродові, бо той в Єрусалимі також перебував тими днями.</ab>
          <ab n="8">Коли ж Ірод побачив Ісуса, то дуже зрадів, бо він від давнього часу бажав Його бачити, багато за Нього чував, і сподівався побачити чудо яке, що буває від Нього.</ab>
          <ab n="9">І багато питався Його, та нічого не відповідав Він йому.</ab>
          <ab n="10">І стояли тут первосвященики й книжники, та завзято Його оскаржали.</ab>
          <ab n="11">Тоді Ірод із військом своїм ізневажив Його й насміявся, зодягнувши Його в яснобілу одіж, і відіслав до Пилата Його.</ab>
          <ab n="12">І того дня стали Ірод із Пилатом за приятелів між собою, бо давніш ворожнеча між ними була.</ab>
          <ab n="13">А Пилат скликав первосвящеників, і старшин, і народ,</ab>
          <ab n="14">і промовив до них: Привели ви мені Чоловіка Цього, як того, що бунтує народ. А ось я перед вами розвідав, і не знаходжу в Людині Оцій ані однієї провини такої, про що ви оскаржаєте.</ab>
          <ab n="15">Також Ірод, бо він відіслав Його нам. І ось нічого, що на смерть заслуговувало б, Він не вчинив.</ab>
          <ab n="16">Отже я покараю Його й відпущу.</ab>
          <ab n="17">Бо повинен був їм відпустити одного на свято.</ab>
          <ab n="18">А народ став кричати й казати: Візьми Цього, відпусти ж нам Варавву!</ab>
          <ab n="19">А той за повстання одне, яке сталося в місті, і за вбивство посаджений був до в'язниці.</ab>
          <ab n="20">І знову сказав їм Пилат, хотячи відпустити Ісуса.</ab>
          <ab n="21">Та кричали вони й говорили: Розіпни, розіпни Його!</ab>
          <ab n="22">Він же втретє промовив до них: Яке ж зло вчинив Він? Я нічого, що на смерть заслуговувало б, на Нім не знайшов. Отже я покараю Його й відпущу.</ab>
          <ab n="23">А вони сильним криком свого домагалися, та вимагали розп'ясти Його. І взяв гору крик їхній та первосвящеників.</ab>
          <ab n="24">І Пилат присудив, щоб було, як просили вони:</ab>
          <ab n="25">відпустив їм Варавву, посадженого за повстання та вбивство в в'язницю, за якого просили вони, а Ісуса віддав їхній волі...</ab>
          <ab n="26">І як Його повели, то схопили якогось Симона із Кірінеї, що з поля вертався, і поклали на нього хреста, щоб він ніс за Ісусом!</ab>
          <ab n="27">А за Ним ішов натовп великий людей і жінок, які плакали та голосили за Ним.</ab>
          <ab n="28">А Ісус обернувся до них та й промовив: Дочки єрусалимські, не ридайте за Мною, за собою ридайте й за дітьми своїми!</ab>
          <ab n="29">Бо ось дні настають, коли скажуть: Блаженні неплідні, та утроби, які не родили, і груди, що не годували...</ab>
          <ab n="30">Тоді стануть казати горам: Поспадайте на нас, а узгір'ям: Покрийте нас!</ab>
          <ab n="31">Бо коли таке роблять зеленому дереву, то що буде сухому?</ab>
          <ab n="32">І вели з Ним також двох злочинників інших, щоб убити.</ab>
          <ab n="33">А коли прибули на те місце, що звуть Череповище, розп'яли тут Його та злочинників, одного праворуч, а одного ліворуч.</ab>
          <ab n="34">Ісус же промовив: Отче, відпусти їм, бо не знають, що чинять вони!... А як Його одіж ділили, то кидали жереба.</ab>
          <ab n="35">А люди стояли й дивились... Насміхалися з ними й старшини, говорячи: Він інших спасав, нехай Сам Себе визволить, коли Він Христос, Божий Обранець!</ab>
          <ab n="36">І вояки глузували з Нього: приступаючи, оцет Йому подавали,</ab>
          <ab n="37">і казали: Коли Цар Ти Юдейський, спаси Себе Сам!</ab>
          <ab n="38">Був же й напис над Ним письмом грецьким, латинським і гебрейським написаний: Це Цар Юдейський.</ab>
          <ab n="39">А один із розп'ятих злочинників став зневажати Його й говорити: Чи Ти не Христос? То спаси Себе й нас!</ab>
          <ab n="40">Обізвався ж той другий, і докоряв йому, кажучи: Чи не боїшся ти Бога, коли й сам на те саме засуджений?</ab>
          <ab n="41">Але ми справедливо засуджені, і належну заплату за вчинки свої беремо, Цей же жадного зла не вчинив.</ab>
          <ab n="42">І сказав до Ісуса: Спогадай мене, Господи, коли прийдеш у Царство Своє!</ab>
          <ab n="43">І промовив до нього Ісус: Поправді кажу тобі: ти будеш зо Мною сьогодні в раю!</ab>
          <ab n="44">Наближалася шоста година, і темрява стала по цілій землі аж до години дев'ятої...</ab>
          <ab n="45">І сонце затьмилось, і в храмі завіса роздерлась надвоє...</ab>
          <ab n="46">І, скрикнувши голосом гучним, промовив Ісус: Отче, у руки Твої віддаю Свого духа! І це прорікши, Він духа віддав...</ab>
          <ab n="47">Коли ж сотник побачив, що сталось, він Бога прославив, говорячи: Дійсно праведний був Чоловік Цей!</ab>
          <ab n="48">І ввесь натовп, який зійшовсь на видовище це, як побачив, що сталось, бив у груди себе та вертався...</ab>
          <ab n="49">Усі ж знайомі Його й ті жінки, що прийшли були з Ним із Галілеї, здалека стояли й дивились на це...</ab>
          <ab n="50">І ось муж, на ім'я йому Йосип, що був радником синедріону, людина шановна і праведна,</ab>
          <ab n="51">не пристав він до ради та чину їх, із Ариматеї, юдейського міста, що й сам сподівався Божого Царства,</ab>
          <ab n="52">цей прийшов до Пилата, і тіла Ісусового став просити.</ab>
          <ab n="53">І Йосип, знявши Його, обгорнув плащаницею, і поклав Його в гробі, що в скелі був висічений, і що в ньому ніколи ніхто не лежав.</ab>
          <ab n="54">День той був Приготування, і наставала субота.</ab>
          <ab n="55">А жінки, що прийшли були з Ним із Галілеї, ішли слідом, і вони бачили гроба, і як покладене тіло Його.</ab>
          <ab n="56">Повернувшись, вони наготували пахощів і мира, а в суботу, за заповіддю, спочивали.</ab>
        </div>
        <div type="chapter" n="24">
          <ab n="1">А дня першого в тижні прийшли вони рано вранці до гробу, несучи наготовані пахощі,</ab>
          <ab n="2">та й застали, що камінь від гробу відвалений був.</ab>
          <ab n="3">А ввійшовши, вони не знайшли тіла Господа Ісуса.</ab>
          <ab n="4">І сталось, як безрадні були вони в цім, ось два мужі в одежах блискучих з'явились при них.</ab>
          <ab n="5">А коли налякались вони й посхиляли обличчя додолу, ті сказали до них: Чого ви шукаєте Живого між мертвими?</ab>
          <ab n="6">Нема Його тут, бо воскрес! Пригадайте собі, як Він вам говорив, коли ще перебував в Галілеї.</ab>
          <ab n="7">Він казав: Сину Людському треба бути виданому до рук грішних людей, і розп'ятому бути, і воскреснути третього дня.</ab>
          <ab n="8">І згадали вони ті слова Його!</ab>
          <ab n="9">А вернувшись від гробу, про все те сповістили Одинадцятьох та всіх інших.</ab>
          <ab n="10">То були: Марія Магдалина, і Іванна, і Марія, мати Яковова, і інші з ними, і вони розповіли апостолам це.</ab>
          <ab n="11">Та слова їхні здалися їм вигадкою, і не повірено їм.</ab>
          <ab n="12">Петро ж устав та до гробу побіг, і, нахилившися, бачить лежать самі тільки покривала... І вернувсь він до себе, і дивувався, що сталось...</ab>
          <ab n="13">І ото, двоє з них того ж дня йшли в село, на ім'я Еммаус, що від Єрусалиму лежало на стадій із шістдесят.</ab>
          <ab n="14">І розмовляли вони між собою про все те, що сталося.</ab>
          <ab n="15">І ото, як вони розмовляли, і розпитували один одного, підійшов Сам Ісус, і пішов разом із ними.</ab>
          <ab n="16">Очі ж їхні були стримані, щоб Його не пізнали.</ab>
          <ab n="17">І спитався Він їх: Що за речі такі, що про них між собою в дорозі міркуєте, і чого ви сумні?</ab>
          <ab n="18">І озвався один, йому ймення Клеопа, та й промовив до Нього: Ти хіба тут у Єрусалимі єдиний захожий, що не знає, що сталося в нім цими днями?</ab>
          <ab n="19">І спитався Він їх: Що таке? А вони розповіли Йому: Про Ісуса Назарянина, що Пророк був, могутній у ділі й у слові перед Богом і всім народом.</ab>
          <ab n="20">Як первосвященики й наша старшина Його віддали на суд смертний, і Його розп'яли...</ab>
          <ab n="21">А ми сподівались були, що Це Той, що має Ізраїля визволити. І до того, оце третій день вже сьогодні, як усе оте сталося...</ab>
          <ab n="22">А дехто з наших жінок, що рано були коло гробу, нас здивували:</ab>
          <ab n="23">вони тіла Його не знайшли, та й вернулися й оповідали, що бачили й з'явлення Анголів, які кажуть, що живий Він...</ab>
          <ab n="24">І пішли дехто з наших до гробу, і знайшли так, як казали й жінки; та Його не побачили...</ab>
          <ab n="25">Тоді Він сказав їм: О, безумні й запеклого серця, щоб повірити всьому, про що сповіщали Пророки!</ab>
          <ab n="26">Чи ж Христові не це перетерпіти треба було, і ввійти в Свою славу?</ab>
          <ab n="27">І Він почав від Мойсея, і від Пророків усіх, і виясняв їм зо всього Писання, що про Нього було.</ab>
          <ab n="28">І наблизились вони до села, куди йшли. А Він удавав, ніби хоче йти далі.</ab>
          <ab n="29">А вони не пускали Його й намовляли: Зостанься з нами, бо вже вечоріє, і кінчається день. І Він увійшов, щоб із ними побути.</ab>
          <ab n="30">І ото, коли сів Він із ними до столу, то взяв хліб, поблагословив, і, ламаючи, їм подавав...</ab>
          <ab n="31">Тоді очі відкрилися їм, і пізнали Його. Але Він став для них невидимий...</ab>
          <ab n="32">І говорили вони один одному: Чи не палало нам серце обом, коли промовляв Він до нас по дорозі, і коли виясняв нам Писання?...</ab>
          <ab n="33">І зараз устали вони, і повернулись до Єрусалиму, і знайшли там у зборі Одинадцятьох, і тих, що з ними були,</ab>
          <ab n="34">які розповідали, що Господь дійсно воскрес, і з'явився був Симонові.</ab>
          <ab n="35">А вони розповіли, що сталось було на дорозі, і як пізнали Його в ламанні хліба.</ab>
          <ab n="36">І, як вони говорили оце, Сам Ісус став між ними, і промовив до них: Мир вам!</ab>
          <ab n="37">А вони налякалися та перестрашились, і думали, що бачать духа.</ab>
          <ab n="38">Він же промовив до них: Чого ви стривожились? І пощо ті думки до сердець ваших входять?</ab>
          <ab n="39">Погляньте на руки Мої та на ноги Мої, це ж Я Сам! Доторкніться до Мене й дізнайтесь, бо не має дух тіла й костей, а Я, бачите, маю.</ab>
          <ab n="40">І, промовивши це, показав Він їм руки та ноги.</ab>
          <ab n="41">І, як ще не йняли вони віри з радощів та дивувались, Він сказав їм: Чи не маєте тут чогось їсти?</ab>
          <ab n="42">Вони ж подали Йому кусника риби печеної та стільника медового.</ab>
          <ab n="43">І, взявши, Він їв перед ними.</ab>
          <ab n="44">І промовив до них: Це слова, що казав Я до вас, коли був іще з вами: Потрібно, щоб виконалось усе, що про Мене в Законі Мойсеєвім, та в Пророків, і в Псалмах написане.</ab>
          <ab n="45">Тоді розум розкрив їм, щоб вони розуміли Писання.</ab>
          <ab n="46">І сказав Він до них: Так написано є, і так потрібно було постраждати Христові, і воскреснути з мертвих дня третього,</ab>
          <ab n="47">і щоб у Ймення Його проповідувалось покаяння, і прощення гріхів між народів усіх, від Єрусалиму почавши.</ab>
          <ab n="48">А ви свідки того.</ab>
          <ab n="49">І ось Я посилаю на вас обітницю Мого Отця; а ви позостаньтеся в місті, аж поки зодягнетесь силою з висоти.</ab>
          <ab n="50">І Він вивів за місто їх аж до Віфанії; і, знявши руки Свої, поблагословив їх.</ab>
          <ab n="51">І сталось, як Він благословляв їх, то зачав відступати від них, і на небо возноситись.</ab>
          <ab n="52">А вони поклонились Йому, і повернулись до Єрусалиму з великою радістю.</ab>
          <ab n="53">І постійно вони перебували в храмі, переславляючи й хвалячи Бога. Амінь.</ab>
        </div>
      </div>
    </body>
  </text>
</TEI>

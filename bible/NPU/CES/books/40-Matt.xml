<?xml version="1.0" encoding="UTF-8"?>
<cesDoc>
  <cesHeader/>
  <text>
    <body>
      <div type="book" n="Matt">
        <div type="chapter" n="1">
          <seg type="verse" n="1">Книга родоводу Ісуса Христа, Сина Давидового, Сина Авраамового:</seg>
          <seg type="verse" n="2">Авраам породив Ісака, а Ісак породив Якова, а Яків породив Юду й братів його.</seg>
          <seg type="verse" n="3">Юда ж породив Фареса та Зару від Тамари. Фарес же породив Есрома, а Есром породив Арама.</seg>
          <seg type="verse" n="4">А Арам породив Амінадава, Амінадав же породив Наассона, а Наассон породив Салмона.</seg>
          <seg type="verse" n="5">Салмон же породив Вооза від Рахави, а Вооз породив Йовіда від Рути, Йовід же породив Єссея.</seg>
          <seg type="verse" n="6">А Єссей породив царя Давида, Давид же породив Соломона від Урієвої.</seg>
          <seg type="verse" n="7">Соломон же породив Ровоама, а Ровоам породив Авію, а Авія породив Асафа.</seg>
          <seg type="verse" n="8">Асаф же породив Йосафата, а Йосафат породив Йорама, Йорам же породив Озію.</seg>
          <seg type="verse" n="9">Озія ж породив Йоатама, а Йоатам породив Ахаза, Ахаз же породив Єзекію.</seg>
          <seg type="verse" n="10">А Єзекія породив Манасію, Манасія ж породив Амоса, а Амос породив Йосію.</seg>
          <seg type="verse" n="11">Йосія ж породив Йоякима, Йояким породив Єхонію й братів його за вавилонського переселення.</seg>
          <seg type="verse" n="12">А по вавилонськім переселенні Єхонія породив Салатіїля, а Салатіїль породив Зоровавеля.</seg>
          <seg type="verse" n="13">Зоровавель же породив Авіюда, а Авіюд породив Еліякима, а Еліяким породив Азора.</seg>
          <seg type="verse" n="14">Азор же породив Садока, а Садок породив Ахіма, а Ахім породив Еліюда.</seg>
          <seg type="verse" n="15">Еліюд же породив Елеазара, а Елеазар породив Маттана, а Маттан породив Якова.</seg>
          <seg type="verse" n="16">А Яків породив Йосипа, мужа Марії, що з неї родився Ісус, званий Христос.</seg>
          <seg type="verse" n="17">А всіх поколінь від Авраама аж до Давида чотирнадцять поколінь, і від Давида аж до вавилонського переселення чотирнадцять поколінь, і від вавилонського переселення до Христа поколінь чотирнадцять.</seg>
          <seg type="verse" n="18">Народження ж Ісуса Христа сталося так. Коли Його матір Марію заручено з Йосипом, то перш, ніж зійшлися вони, виявилося, що вона має в утробі від Духа Святого.</seg>
          <seg type="verse" n="19">А Йосип, муж її, бувши праведний, і не бажавши ославити її, хотів тайкома відпустити її.</seg>
          <seg type="verse" n="20">Коли ж він те подумав, ось з'явивсь йому Ангол Господній у сні, промовляючи: Йосипе, сину Давидів, не бійся прийняти Марію, дружину свою, бо зачате в ній то від Духа Святого.</seg>
          <seg type="verse" n="21">І вона вродить Сина, ти ж даси Йому йменна Ісус, бо спасе Він людей Своїх від їхніх гріхів.</seg>
          <seg type="verse" n="22">А все оце сталось, щоб збулося сказане пророком від Господа, який провіщає:</seg>
          <seg type="verse" n="23">Ось діва в утробі зачне, і Сина породить, і назвуть Йому Ймення Еммануїл, що в перекладі є: З нами Бог.</seg>
          <seg type="verse" n="24">Як прокинувся ж Йосип зо сну, то зробив, як звелів йому Ангол Господній, і прийняв він дружину свою.</seg>
          <seg type="verse" n="25">І не знав він її, аж Сина свого первородженого вона породила, а він дав Йому ймення Ісус.</seg>
        </div>
        <div type="chapter" n="2">
          <seg type="verse" n="1">Коли ж народився Ісус у Віфлеємі Юдейськім, за днів царя Ірода, то ось мудреці прибули до Єрусалиму зо сходу,</seg>
          <seg type="verse" n="2">і питали: Де народжений Цар Юдейський? Бо на сході ми бачили зорю Його, і прибули поклонитись Йому.</seg>
          <seg type="verse" n="3">І, як зачув це цар Ірод, занепокоївся, і з ним увесь Єрусалим.</seg>
          <seg type="verse" n="4">І, зібравши всіх первосвящеників і книжників людських, він випитував у них, де має Христос народитись?</seg>
          <seg type="verse" n="5">Вони ж відказали йому: У Віфлеємі Юдейськім, бо в пророка написано так:</seg>
          <seg type="verse" n="6">І ти, Віфлеєме, земле Юдина, не менший нічим між осадами Юдиними, бо з тебе з'явиться Вождь, що буде Він пасти народ Мій ізраїльський.</seg>
          <seg type="verse" n="7">Тоді Ірод покликав таємно отих мудреців, і докладно випитував їх про час, коли з'явилась зоря.</seg>
          <seg type="verse" n="8">І він відіслав їх до Віфлеєму, говорячи: Ідіть, і пильно розвідайтеся про Дитятко; а як знайдете, сповістіть мене, щоб і я міг піти й поклонитись Йому.</seg>
          <seg type="verse" n="9">Вони ж царя вислухали й відійшли. І ось зоря, що на сході вони її бачили, ішла перед ними, аж прийшла й стала зверху, де Дитятко було.</seg>
          <seg type="verse" n="10">А бачивши зорю, вони надзвичайно зраділи.</seg>
          <seg type="verse" n="11">І, ввійшовши до дому, знайшли там Дитятко з Марією, Його матір'ю. І вони впали ницьма, і вклонились Йому. І, відчинивши скарбниці свої, піднесли Йому свої дари: золото, ладан та смирну.</seg>
          <seg type="verse" n="12">А вві сні остережені, щоб не вертатись до Ірода, відійшли вони іншим шляхом до своєї землі.</seg>
          <seg type="verse" n="13">Як вони ж відійшли, ось Ангол Господній з'явивсь у сні Йосипові та й сказав: Уставай, візьми Дитятко та матір Його, і втікай до Єгипту, і там зоставайся, аж поки скажу тобі, бо Дитятка шукатиме Ірод, щоб Його погубити.</seg>
          <seg type="verse" n="14">І він устав, узяв Дитятко та матір Його вночі, та й пішов до Єгипту.</seg>
          <seg type="verse" n="15">І він там зоставався аж до смерти Іродової, щоб збулося сказане від Господа пророком, який провіщає: Із Єгипту покликав Я Сина Свого.</seg>
          <seg type="verse" n="16">Спостеріг тоді Ірод, що ті мудреці насміялися з нього, та й розгнівався дуже, і послав повбивати в Віфлеємі й по всій тій околиці всіх дітей від двох років і менше, за часом, що його в мудреців він був випитав.</seg>
          <seg type="verse" n="17">Тоді справдилось те, що сказав Єремія пророк, промовляючи:</seg>
          <seg type="verse" n="18">Чути голос у Рамі, плач і ридання та голосіння велике: Рахиль плаче за дітьми своїми, і не дається розважити себе, бо нема їх...</seg>
          <seg type="verse" n="19">Коли ж Ірод умер, ось Ангол Господній з'явився в Єгипті вві сні Йосипові, та й промовив:</seg>
          <seg type="verse" n="20">Уставай, візьми Дитятко та матір Його, та йди в землю Ізраїлеву, бо вимерли ті, хто шукав був душу Дитини.</seg>
          <seg type="verse" n="21">І він устав, узяв Дитятко та матір Його, і прийшов у землю Ізраїлеву.</seg>
          <seg type="verse" n="22">Та прочувши, що царює в Юдеї Архелай, замість Ірода, батька свого, побоявся піти туди він. А вві сні остережений, відійшов до країв галілейських.</seg>
          <seg type="verse" n="23">А прибувши, оселився у місті, на ім'я Назарет, щоб збулося пророками сказане, що Він Назарянин буде званий.</seg>
        </div>
        <div type="chapter" n="3">
          <seg type="verse" n="1">Тими ж днями приходить Іван Христитель, і проповідує в пустині юдейській,</seg>
          <seg type="verse" n="2">та й каже: Покайтесь, бо наблизилось Царство Небесне!</seg>
          <seg type="verse" n="3">Бо він той, що про нього сказав був Ісая пророк, промовляючи: Голос того, хто кличе: В пустині готуйте дорогу для Господа, рівняйте стежки Йому!</seg>
          <seg type="verse" n="4">Сам же Іван мав одежу собі з верблюжого волосу, і пояс ремінний на стегнах своїх; а пожива для нього була сарана та мед польовий.</seg>
          <seg type="verse" n="5">Тоді до нього виходив Єрусалим, і вся Юдея, і вся йорданська околиця,</seg>
          <seg type="verse" n="6">і в річці Йордані христились від нього, і визнавали гріхи свої.</seg>
          <seg type="verse" n="7">Як побачив же він багатьох фарисеїв та саддукеїв, що приходять на хрищення, то промовив до них: Роде зміїний, хто вас надоумив утікати від гніву майбутнього?</seg>
          <seg type="verse" n="8">Отож, учиніть гідний плід покаяння!</seg>
          <seg type="verse" n="9">І не думайте говорити в собі: Ми маємо отця Авраама. Кажу бо я вам, що Бог може піднести дітей Авраамові з цього каміння!</seg>
          <seg type="verse" n="10">Бо вже до коріння дерев і сокира прикладена: кожне ж дерево, що доброго плоду не родить, буде зрубане та й в огонь буде вкинене.</seg>
          <seg type="verse" n="11">Я хрищу вас водою на покаяння, але Той, Хто йде по мені, потужніший від мене: я недостойний понести взуття Йому! Він христитиме вас Святим Духом й огнем.</seg>
          <seg type="verse" n="12">У руці Своїй має Він віячку, і перечистить Свій тік: пшеницю Свою Він збере до засіків, а полову попалить ув огні невгасимім.</seg>
          <seg type="verse" n="13">Тоді прибуває Ісус із Галілеї понад Йордан до Івана, щоб христитись від нього.</seg>
          <seg type="verse" n="14">Але перешкоджав він Йому й говорив: Я повинен христитись від Тебе, і чи Тобі йти до мене?</seg>
          <seg type="verse" n="15">А Ісус відповів і сказав йому: Допусти це тепер, бо так годиться нам виповнити усю правду. Тоді допустив він Його.</seg>
          <seg type="verse" n="16">І охристившись Ісус, зараз вийшов із води. І ось небо розкрилось, і побачив Іван Духа Божого, що спускався, як голуб, і сходив на Нього.</seg>
          <seg type="verse" n="17">І ось голос почувся із неба: Це Син Мій Улюблений, що Його Я вподобав!</seg>
        </div>
        <div type="chapter" n="4">
          <seg type="verse" n="1">Потому Ісус був поведений Духом у пустиню, щоб диявол Його спокушав.</seg>
          <seg type="verse" n="2">І постив Він сорок день і сорок ночей, а вкінці зголоднів.</seg>
          <seg type="verse" n="3">І ось приступив до Нього спокусник, і сказав: Коли Ти Син Божий, скажи, щоб каміння це стало хлібами!</seg>
          <seg type="verse" n="4">А Він відповів і промовив: Написано: Не хлібом самим буде жити людина, але кожним словом, що походить із уст Божих.</seg>
          <seg type="verse" n="5">Тоді забирає диявол Його в святе місто, і ставить Його на наріжника храму,</seg>
          <seg type="verse" n="6">та й каже Йому: Коли Ти Син Божий, то кинься додолу, бож написано: Він накаже про Тебе Своїм Анголам, і вони на руках понесуть Тебе, щоб об камінь коли не спіткнув Ти Своєї ноги.</seg>
          <seg type="verse" n="7">Ісус відказав йому: Ще написано: Не спокушуй Господа Бога свого!</seg>
          <seg type="verse" n="8">Знов диявол бере Його на височезную гору, і показує Йому всі царства на світі та їхнюю славу,</seg>
          <seg type="verse" n="9">та й каже до Нього: Це все Тобі дам, якщо впадеш і мені Ти поклонишся!</seg>
          <seg type="verse" n="10">Тоді каже до нього Ісус: Відійди, сатано! Бож написано: Господеві Богові своєму вклоняйся, і служи Одному Йому!</seg>
          <seg type="verse" n="11">Тоді позоставив диявол Його. І ось Анголи приступили, і служили Йому.</seg>
          <seg type="verse" n="12">Як довідавсь Ісус, що Івана ув'язнено, перейшов у Галілею.</seg>
          <seg type="verse" n="13">І, покинувши Він Назарета, прийшов й оселився в Капернаумі приморськім, на границі країн Завулонової й Нефталимової,</seg>
          <seg type="verse" n="14">щоб справдилось те, що сказав був Ісая пророк, промовляючи:</seg>
          <seg type="verse" n="15">Завулонова земле, і Нефталимова земле, за Йорданом при морській дорозі, Галілеє поганська!</seg>
          <seg type="verse" n="16">Народ, що в темноті сидів, світло велике побачив, а тим, хто сидів у країні смертельної тіні, засяяло світло.</seg>
          <seg type="verse" n="17">Із того часу Ісус розпочав проповідувати й промовляти: Покайтеся, бо наблизилось Царство Небесне!</seg>
          <seg type="verse" n="18">Як проходив же Він поблизу Галілейського моря, то побачив двох братів: Симона, що зветься Петром, та Андрія, його брата, що невода в море закидали, бо рибалки були.</seg>
          <seg type="verse" n="19">І Він каже до них: Ідіть за Мною, Я зроблю вас ловцями людей!</seg>
          <seg type="verse" n="20">І вони зараз покинули сіті, та й пішли вслід за Ним.</seg>
          <seg type="verse" n="21">І, далі пішовши звідти, Він побачив двох інших братів, Зеведеєвого сина Якова та Івана, його брата, із Зеведеєм, їхнім батьком, що лагодили свого невода в човні, і покликав Він їх.</seg>
          <seg type="verse" n="22">Вони зараз залишили човна та батька свого, та й пішли вслід за Ним.</seg>
          <seg type="verse" n="23">І ходив Він по всій Галілеї, по їхніх синагогах навчаючи, та Євангелію Царства проповідуючи, і вздоровлюючи всяку недугу, і всяку неміч між людьми.</seg>
          <seg type="verse" n="24">А чутка про Нього пішла по всій Сирії. І водили до Нього недужих усіх, хто терпів на різні хвороби та муки, і біснуватих, і сновид, і розслаблених, і Він їх уздоровляв.</seg>
          <seg type="verse" n="25">І багато людей ішло за Ним і з Галілеї, і з Десятимістя, і з Єрусалиму, і з Юдеї, і з Зайордання.</seg>
        </div>
        <div type="chapter" n="5">
          <seg type="verse" n="1">І, побачивши натовп, Він вийшов на гору. А як сів, підійшли Його учні до Нього.</seg>
          <seg type="verse" n="2">І, відкривши уста Свої, Він навчати їх став, промовляючи:</seg>
          <seg type="verse" n="3">Блаженні вбогі духом, бо їхнєє Царство Небесне.</seg>
          <seg type="verse" n="4">Блаженні засмучені, бо вони будуть утішені.</seg>
          <seg type="verse" n="5">Блаженні лагідні, бо землю вспадкують вони.</seg>
          <seg type="verse" n="6">Блаженні голодні та спрагнені правди, бо вони нагодовані будуть.</seg>
          <seg type="verse" n="7">Блаженні милостиві, бо помилувані вони будуть.</seg>
          <seg type="verse" n="8">Блаженні чисті серцем, бо вони будуть бачити Бога.</seg>
          <seg type="verse" n="9">Блаженні миротворці, бо вони синами Божими стануть.</seg>
          <seg type="verse" n="10">Блаженні вигнані за правду, бо їхнє Царство Небесне.</seg>
          <seg type="verse" n="11">Блаженні ви, як ганьбити та гнати вас будуть, і будуть облудно на вас наговорювати всяке слово лихе ради Мене.</seg>
          <seg type="verse" n="12">Радійте та веселіться, нагорода бо ваша велика на небесах! Бо так гнали й пророків, що були перед вами.</seg>
          <seg type="verse" n="13">Ви сіль землі. Коли сіль ізвітріє, то чим насолити її? Не придасться вона вже нінащо, хіба щоб надвір була висипана та потоптана людьми.</seg>
          <seg type="verse" n="14">Ви світло для світу. Не може сховатися місто, що стоїть на верховині гори.</seg>
          <seg type="verse" n="15">І не запалюють світильника, щоб поставити його під посудину, але на свічник, і світить воно всім у домі.</seg>
          <seg type="verse" n="16">Отак ваше світло нехай світить перед людьми, щоб вони бачили ваші добрі діла, та прославляли Отця вашого, що на небі.</seg>
          <seg type="verse" n="17">Не подумайте, ніби Я руйнувати Закон чи Пророків прийшов, Я не руйнувати прийшов, але виконати.</seg>
          <seg type="verse" n="18">Поправді ж кажу вам: доки небо й земля не минеться, ані йота єдина, ані жаден значок із Закону не минеться, аж поки не збудеться все.</seg>
          <seg type="verse" n="19">Хто ж порушить одну з найменших цих заповідей, та й людей так навчить, той буде найменшим у Царстві Небеснім; а хто виконає та й навчить, той стане великим у Царстві Небеснім.</seg>
          <seg type="verse" n="20">Кажу бо Я вам: коли праведність ваша не буде рясніша, як книжників та фарисеїв, то не ввійдете в Царство Небесне!</seg>
          <seg type="verse" n="21">Ви чули, що було стародавнім наказане: Не вбивай, а хто вб'є, підпадає він судові.</seg>
          <seg type="verse" n="22">А Я вам кажу, що кожен, хто гнівається на брата свого, підпадає вже судові. А хто скаже на брата свого: рака, підпадає верховному судові, а хто скаже дурний, підпадає геєнні огненній.</seg>
          <seg type="verse" n="23">Тому, коли принесеш ти до жертівника свого дара, та тут ізгадаєш, що брат твій щось має на тебе,</seg>
          <seg type="verse" n="24">залиши отут дара свого перед жертівником, і піди, примирись перше з братом своїм, і тоді повертайся, і принось свого дара.</seg>
          <seg type="verse" n="25">Зо своїм супротивником швидко мирися, доки з ним на дорозі ще ти, щоб тебе супротивник судді не віддав, а суддя щоб прислужникові тебе не передав, і щоб тебе до в'язниці не вкинули.</seg>
          <seg type="verse" n="26">Поправді кажу тобі: Не вийдеш ізвідти, поки не віддаси ти й останнього шеляга!</seg>
          <seg type="verse" n="27">Ви чули, що сказано: Не чини перелюбу.</seg>
          <seg type="verse" n="28">А Я вам кажу, що кожен, хто на жінку подивиться із пожадливістю, той уже вчинив із нею перелюб у серці своїм.</seg>
          <seg type="verse" n="29">Коли праве око твоє спокушає тебе, його вибери, і кинь від себе: бо краще тобі, щоб загинув один із твоїх членів, аніж до геєнни все тіло твоє було вкинене.</seg>
          <seg type="verse" n="30">І як правиця твоя спокушає тебе, відітни її й кинь від себе: бо краще тобі, щоб загинув один із твоїх членів, аніж до геєнни все тіло твоє було вкинене.</seg>
          <seg type="verse" n="31">Також сказано: Хто дружину свою відпускає, нехай дасть їй листа розводового.</seg>
          <seg type="verse" n="32">А Я вам кажу, що кожен, хто пускає дружину свою, крім провини розпусти, той доводить її до перелюбу. І хто з відпущеною побереться, той чинить перелюб.</seg>
          <seg type="verse" n="33">Ще ви чули, що було стародавнім наказане: Не клянись неправдиво, але виконуй клятви свої перед Господом.</seg>
          <seg type="verse" n="34">А Я вам кажу не клястися зовсім: ані небом, бо воно престол Божий;</seg>
          <seg type="verse" n="35">ні землею, бо підніжок для ніг Його це; ані Єрусалимом, бо він місто Царя Великого;</seg>
          <seg type="verse" n="36">не клянись головою своєю, бо навіть однієї волосинки ти не можеш учинити білою чи чорною.</seg>
          <seg type="verse" n="37">Ваше ж слово хай буде: так-так, ні-ні. А що більше над це, то те від лукавого.</seg>
          <seg type="verse" n="38">Ви чули, що сказано: Око за око, і зуб за зуба.</seg>
          <seg type="verse" n="39">А Я вам кажу не противитись злому. І коли вдарить тебе хто у праву щоку твою, підстав йому й другу.</seg>
          <seg type="verse" n="40">А хто хоче тебе позивати й забрати сорочку твою, віддай і плаща йому.</seg>
          <seg type="verse" n="41">А хто силувати тебе буде відбути подорожнє на милю одну, іди з ним навіть дві.</seg>
          <seg type="verse" n="42">Хто просить у тебе то дай, а хто хоче позичити в тебе не відвертайсь від нього.</seg>
          <seg type="verse" n="43">Ви чули, що сказано: Люби свого ближнього, і ненавидь свого ворога.</seg>
          <seg type="verse" n="44">А Я вам кажу: Любіть ворогів своїх, благословляйте тих, хто вас проклинає, творіть добро тим, хто ненавидить вас, і моліться за тих, хто вас переслідує,</seg>
          <seg type="verse" n="45">щоб вам бути синами Отця вашого, що на небі, що наказує сходити сонцю Своєму над злими й над добрими, і дощ посилає на праведних і на неправедних.</seg>
          <seg type="verse" n="46">Коли бо ви любите тих, хто вас любить, то яку нагороду ви маєте? Хіба не те саме й митники роблять?</seg>
          <seg type="verse" n="47">І коли ви вітаєте тільки братів своїх, то що ж особливого робите? Чи й погани не чинять отак?</seg>
          <seg type="verse" n="48">Отож, будьте досконалі, як досконалий Отець ваш Небесний!</seg>
        </div>
        <div type="chapter" n="6">
          <seg type="verse" n="1">Стережіться виставляти свою милостиню перед людьми, щоб бачили вас; а як ні, то не матимете нагороди від Отця вашого, що на небі.</seg>
          <seg type="verse" n="2">Отож, коли чиниш ти милостиню, не сурми перед себе, як то роблять оті лицеміри по синагогах та вулицях, щоб хвалили їх люди. Поправді кажу вам: вони мають уже нагороду свою!</seg>
          <seg type="verse" n="3">А як ти чиниш милостиню, хай не знатиме ліва рука твоя, що робить правиця твоя,</seg>
          <seg type="verse" n="4">щоб таємна була твоя милостиня, а Отець твій, що бачить таємне, віддасть тобі явно.</seg>
          <seg type="verse" n="5">А як молитеся, то не будьте, як ті лицеміри, що люблять ставати й молитися по синагогах та на перехрестях, щоб їх бачили люди. Поправді кажу вам: вони мають уже нагороду свою!</seg>
          <seg type="verse" n="6">А ти, коли молишся, увійди до своєї комірчини, зачини свої двері, і помолися Отцеві своєму, що в таїні; а Отець твій, що бачить таємне, віддасть тобі явно.</seg>
          <seg type="verse" n="7">А як молитеся, не проказуйте зайвого, як ті погани, бо думають, ніби вони будуть вислухані за своє велемовство.</seg>
          <seg type="verse" n="8">Отож, не вподобляйтеся їм, бо знає Отець ваш, чого потребуєте, ще раніше за ваше прохання!</seg>
          <seg type="verse" n="9">Ви ж моліться отак: Отче наш, що єси на небесах! Нехай святиться Ім'я Твоє,</seg>
          <seg type="verse" n="10">нехай прийде Царство Твоє, нехай буде воля Твоя, як на небі, так і на землі.</seg>
          <seg type="verse" n="11">Хліба нашого насущного дай нам сьогодні.</seg>
          <seg type="verse" n="12">І прости нам довги наші, як і ми прощаємо винуватцям нашим.</seg>
          <seg type="verse" n="13">І не введи нас у випробовування, але визволи нас від лукавого. Бо Твоє є царство, і сила, і слава навіки. Амінь.</seg>
          <seg type="verse" n="14">Бо як людям ви простите прогріхи їхні, то простить і вам ваш Небесний Отець.</seg>
          <seg type="verse" n="15">А коли ви не будете людям прощати, то й Отець ваш не простить вам прогріхів ваших.</seg>
          <seg type="verse" n="16">А як постите, то не будьте сумні, як оті лицеміри: вони бо зміняють обличчя свої, щоб бачили люди, що постять вони. Поправді кажу вам: вони мають уже нагороду свою!</seg>
          <seg type="verse" n="17">А ти, коли постиш, намасти свою голову, і лице своє вмий,</seg>
          <seg type="verse" n="18">щоб ти посту свого не виявив людям, а Отцеві своєму, що в таїні; і Отець твій, що бачить таємне, віддасть тобі явно.</seg>
          <seg type="verse" n="19">Не складайте скарбів собі на землі, де нищить їх міль та іржа, і де злодії підкопуються й викрадають.</seg>
          <seg type="verse" n="20">Складайте ж собі скарби на небі, де ні міль, ні іржа їх не нищить, і де злодії до них не підкопуються та не крадуть.</seg>
          <seg type="verse" n="21">Бо де скарб твій, там буде й серце твоє!</seg>
          <seg type="verse" n="22">Око то світильник для тіла. Тож як око твоє буде здорове, то й усе тіло твоє буде світле.</seg>
          <seg type="verse" n="23">А коли б твоє око лихе було, то й усе тіло твоє буде темне. Отож, коли світло, що в тобі, є темрява, то яка ж то велика та темрява!</seg>
          <seg type="verse" n="24">Ніхто двом панам служити не може, бо або одного зненавидить, а другого буде любити, або буде триматись одного, а другого знехтує. Не можете Богові служити й мамоні.</seg>
          <seg type="verse" n="25">Через те вам кажу: Не журіться про життя своє що будете їсти та що будете пити, ні про тіло своє, у що зодягнетеся. Чи ж не більше від їжі життя, а від одягу тіло?</seg>
          <seg type="verse" n="26">Погляньте на птахів небесних, що не сіють, не жнуть, не збирають у клуні, та проте ваш Небесний Отець їх годує. Чи ж ви не багато вартніші за них?</seg>
          <seg type="verse" n="27">Хто ж із вас, коли журиться, зможе додати до зросту свого бодай ліктя одного?</seg>
          <seg type="verse" n="28">І про одяг чого ви клопочетесь? Погляньте на польові лілеї, як зростають вони, не працюють, ані не прядуть.</seg>
          <seg type="verse" n="29">А Я вам кажу, що й сам Соломон у всій славі своїй не вдягався отак, як одна з них.</seg>
          <seg type="verse" n="30">І коли польову ту траву, що сьогодні ось є, а взавтра до печі вкидається, Бог отак зодягає, скільки ж краще зодягне Він вас, маловірні!</seg>
          <seg type="verse" n="31">Отож, не журіться, кажучи: Що ми будемо їсти, чи: Що будемо пити, або: У що ми зодягнемось?</seg>
          <seg type="verse" n="32">Бож усього того погани шукають; але знає Отець ваш Небесний, що всього того вам потрібно.</seg>
          <seg type="verse" n="33">Шукайте ж найперш Царства Божого й правди Його, а все це вам додасться.</seg>
          <seg type="verse" n="34">Отож, не журіться про завтрашній день, бо завтра за себе само поклопочеться. Кожний день має досить своєї турботи!</seg>
        </div>
        <div type="chapter" n="7">
          <seg type="verse" n="1">Не судіть, щоб і вас не судили;</seg>
          <seg type="verse" n="2">бо яким судом судити будете, таким же осудять і вас, і якою мірою будете міряти, такою відміряють вам.</seg>
          <seg type="verse" n="3">І чого в оці брата свого ти заскалку бачиш, колоди ж у власному оці не чуєш?</seg>
          <seg type="verse" n="4">Або як ти скажеш до брата свого: Давай вийму я заскалку з ока твого, коли он колода у власному оці?</seg>
          <seg type="verse" n="5">Лицеміре, вийми перше колоду із власного ока, а потім побачиш, як вийняти заскалку з ока брата твого.</seg>
          <seg type="verse" n="6">Не давайте святого псам, і не розсипайте перел своїх перед свиньми, щоб вони не потоптали їх ногами своїми, і, обернувшись, щоб не розшматували й вас...</seg>
          <seg type="verse" n="7">Просіть і буде вам дано, шукайте і знайдете, стукайте і відчинять вам;</seg>
          <seg type="verse" n="8">бо кожен, хто просить одержує, хто шукає знаходить, а хто стукає відчинять йому.</seg>
          <seg type="verse" n="9">Чи ж то серед вас є людина, що подасть своєму синові каменя, коли хліба проситиме він?</seg>
          <seg type="verse" n="10">Або коли риби проситиме, то подасть йому гадину?</seg>
          <seg type="verse" n="11">Тож як ви, бувши злі, потрапите добрі дари своїм дітям давати, скільки ж більше Отець ваш Небесний подасть добра тим, хто проситиме в Нього!</seg>
          <seg type="verse" n="12">Тож усе, чого тільки бажаєте, щоб чинили вам люди, те саме чиніть їм і ви. Бо в цьому Закон і Пророки.</seg>
          <seg type="verse" n="13">Увіходьте тісними ворітьми, бо просторі ворота й широка дорога, що веде до погибелі, і нею багато-хто ходять.</seg>
          <seg type="verse" n="14">Бо тісні ті ворота, і вузька та дорога, що веде до життя, і мало таких, що знаходять її!</seg>
          <seg type="verse" n="15">Стережіться фальшивих пророків, що приходять до вас ув одежі овечій, а всередині хижі вовки.</seg>
          <seg type="verse" n="16">По їхніх плодах ви пізнаєте їх. Бо хіба ж виноград на тернині збирають, або фіґи із будяків?</seg>
          <seg type="verse" n="17">Так ото родить добрі плоди кожне дерево добре, а дерево зле плоди родить лихі.</seg>
          <seg type="verse" n="18">Не може родить добре дерево плоду лихого, ані дерево зле плодів добрих родити.</seg>
          <seg type="verse" n="19">Усяке ж дерево, що доброго плоду не родить, зрубується та в огонь укидається.</seg>
          <seg type="verse" n="20">Ото ж бо, по їхніх плодах ви пізнаєте їх!</seg>
          <seg type="verse" n="21">Не кожен, хто каже до Мене: Господи, Господи! увійде в Царство Небесне, але той, хто виконує волю Мого Отця, що на небі.</seg>
          <seg type="verse" n="22">Багато-хто скажуть Мені того дня: Господи, Господи, хіба ми не Ім'ям Твоїм пророкували, хіба не Ім'ям Твоїм демонів ми виганяли, або не Ім'ям Твоїм чуда великі творили?</seg>
          <seg type="verse" n="23">І їм оголошу Я тоді: Я ніколи не знав вас... Відійдіть від Мене, хто чинить беззаконня!</seg>
          <seg type="verse" n="24">Отож, кожен, хто слухає цих Моїх слів і виконує їх, подібний до чоловіка розумного, що свій дім збудував на камені.</seg>
          <seg type="verse" n="25">І линула злива, і розлилися річки, і буря знялася, і на дім отой кинулась, та не впав, бо на камені був він заснований.</seg>
          <seg type="verse" n="26">А кожен, хто слухає цих Моїх слів, та їх не виконує, подібний до чоловіка того необачного, що свій дім збудував на піску.</seg>
          <seg type="verse" n="27">І линула злива, і розлилися річки, і буря знялася й на дім отой кинулась, і він упав. І велика була та руїна його!</seg>
          <seg type="verse" n="28">І ото, як Ісус закінчив ці слова, то народ дивувався з науки Його.</seg>
          <seg type="verse" n="29">Бо навчав Він їх, як можновладний, а не як ті книжники їхні.</seg>
        </div>
        <div type="chapter" n="8">
          <seg type="verse" n="1">А коли Він зійшов із гори, услід за Ним ішов натовп великий.</seg>
          <seg type="verse" n="2">І ось підійшов прокажений, уклонився Йому та й сказав: Коли, Господи, хочеш, Ти можеш очистити мене!</seg>
          <seg type="verse" n="3">А Ісус простяг руку, і доторкнувся до нього, говорячи: Хочу, будь чистий! І тієї хвилини очистився той від своєї прокази.</seg>
          <seg type="verse" n="4">І говорить до нього Ісус: Гляди, не розповідай нікому. Але йди, покажися священикові, та дар принеси, якого Мойсей заповів, їм на свідоцтво.</seg>
          <seg type="verse" n="5">А коли Він до Капернауму ввійшов, то до Нього наблизився сотник, та й благати зачав Його,</seg>
          <seg type="verse" n="6">кажучи: Господи, мій слуга лежить удома розслаблений, і тяжко страждає.</seg>
          <seg type="verse" n="7">Він говорить йому: Я прийду й уздоровлю його.</seg>
          <seg type="verse" n="8">А сотник Йому відповів: Недостойний я, Господи, щоб зайшов Ти під стріху мою... Та промов тільки слово, і видужає мій слуга!</seg>
          <seg type="verse" n="9">Бо й я людина підвладна, і вояків під собою я маю; і одному кажу: піди то йде він, а тому: прийди і приходить, або рабові своєму: зроби те і він зробить.</seg>
          <seg type="verse" n="10">Почувши таке, Ісус здивувався, і промовив до тих, хто йшов услід за Ним: Поправді кажу вам: навіть серед Ізраїля Я не знайшов був такої великої віри!</seg>
          <seg type="verse" n="11">Кажу ж вам, що багато-хто прийдуть від сходу та заходу, і засядуть у Царстві Небеснім із Авраамом, Ісаком та Яковом.</seg>
          <seg type="verse" n="12">Сини ж Царства повкидані будуть до темряви зовнішньої буде там плач і скрегіт зубів!...</seg>
          <seg type="verse" n="13">І сказав Ісус сотникові: Іди, і як повірив ти, нехай так тобі й станеться! І тієї ж години одужав слуга його.</seg>
          <seg type="verse" n="14">Як прийшов же Ісус до Петрового дому, то побачив тещу його, що лежала в гарячці.</seg>
          <seg type="verse" n="15">І Він доторкнувся руки її, і гарячка покинула ту... І встала вона, та й Йому прислуговувала!</seg>
          <seg type="verse" n="16">А коли настав вечір, привели багатьох біснуватих до Нього, і Він словом Своїм вигнав духів, а недужих усіх уздоровив,</seg>
          <seg type="verse" n="17">щоб справдилося, що сказав був Ісая пророк, промовляючи: Він узяв наші немочі, і недуги поніс.</seg>
          <seg type="verse" n="18">А як угледів Ісус навколо Себе багато народу, наказав переплинути на той бік.</seg>
          <seg type="verse" n="19">І приступив один книжник та й до Нього сказав: Учителю, я піду за Тобою, хоч би куди ти пішов!</seg>
          <seg type="verse" n="20">Промовляє до нього Ісус: Мають нори лисиці, а гнізда небесні пташки, Син же Людський не має де й голови прихилити...</seg>
          <seg type="verse" n="21">А інший із учнів промовив до Нього: Дозволь мені, Господи, перше піти та батька свого поховати.</seg>
          <seg type="verse" n="22">А Ісус йому каже: Іди за Мною, і зостав мертвим ховати мерців своїх!</seg>
          <seg type="verse" n="23">І коли Він до човна вступив, за Ним увійшли Його учні.</seg>
          <seg type="verse" n="24">І ось буря велика зірвалась на морі, аж човен зачав заливатися хвилями. А Він спав...</seg>
          <seg type="verse" n="25">І кинулись учні, і збудили Його та й благали: Рятуй, Господи, гинемо!</seg>
          <seg type="verse" n="26">А Він відповів їм: Чого полохливі ви, маловірні? Тоді встав, заказав бурі й морю, і тиша велика настала...</seg>
          <seg type="verse" n="27">А народ дивувався й казав: Хто ж це такий, що вітри та море слухняні Йому?</seg>
          <seg type="verse" n="28">І, як прибув Він на той бік, до землі Гадаринської, перестріли Його два біснуваті, що вийшли з могильних печер, дуже люті, так що ніхто не міг переходити тією дорогою.</seg>
          <seg type="verse" n="29">І ось, вони стали кричати, говорячи: Що Тобі, Сину Божий, до нас? Прийшов Ти сюди передчасно нас мучити?</seg>
          <seg type="verse" n="30">А оподаль від них пасся гурт великий свиней.</seg>
          <seg type="verse" n="31">І просилися демони, кажучи: Коли виженеш нас, то пошли нас у той гурт свиней.</seg>
          <seg type="verse" n="32">А Він відповів їм: Ідіть. І вийшли вони, і пішли в гурт свиней. І ось кинувся з кручі до моря ввесь гурт, і потопився в воді.</seg>
          <seg type="verse" n="33">Пастухи ж повтікали; а коли прибули вони в місто, то про все розповіли, і про біснуватих.</seg>
          <seg type="verse" n="34">І ось, усе місто вийшло назустріч Ісусові. Як Його ж угледіли, то стали благати, щоб пішов Собі з їхнього краю!..</seg>
        </div>
        <div type="chapter" n="9">
          <seg type="verse" n="1">І, сівши до човна, Він переплинув, і до міста Свого прибув.</seg>
          <seg type="verse" n="2">І ото, принесли до Нього розслабленого, що на ложі лежав. І, як побачив Ісус їхню віру, сказав розслабленому: Будь бадьорий, сину! Прощаються тобі гріхи твої!</seg>
          <seg type="verse" n="3">І ось, дехто із книжників стали казати про себе: Він богозневажає.</seg>
          <seg type="verse" n="4">Ісус же думки їхні знав і сказав: Чого думаєте ви лукаве в серцях своїх?</seg>
          <seg type="verse" n="5">Що легше, сказати: Прощаються тобі гріхи, чи сказати: Уставай та й ходи?</seg>
          <seg type="verse" n="6">Але щоб ви знали, що прощати гріхи на землі має владу Син Людський, тож каже Він розслабленому: Уставай, візьми ложе своє, та й іди у свій дім!</seg>
          <seg type="verse" n="7">Той устав і пішов у свій дім.</seg>
          <seg type="verse" n="8">А натовп, побачивши це, налякався, і славив Бога, що людям Він дав таку владу!...</seg>
          <seg type="verse" n="9">А коли Ісус звідти проходив, побачив чоловіка, на ймення Матвія, що сидів на митниці, та й каже йому: Іди за Мною! Той устав, і пішов услід за Ним.</seg>
          <seg type="verse" n="10">І сталось, як Ісус сидів при столі у домі, ось зійшлося багато митників і грішників, і вони посідали з Ним та з Його учнями.</seg>
          <seg type="verse" n="11">Як побачили ж те фарисеї, то сказали до учнів Його: Чому то Вчитель ваш їсть із митниками та із грішниками?</seg>
          <seg type="verse" n="12">А Він це почув та й сказав: Лікаря не потребують здорові, а слабі!</seg>
          <seg type="verse" n="13">Ідіть же, і навчіться, що то є: Милости хочу, а не жертви. Бо Я не прийшов кликати праведних, але грішників до покаяння.</seg>
          <seg type="verse" n="14">Тоді приступили до Нього Іванові учні та й кажуть: Чому постимо ми й фарисеї, а учні Твої не постять?</seg>
          <seg type="verse" n="15">Ісус же промовив до них: Хіба можуть гості весільні сумувати, поки з ними ще є молодий? Але прийдуть ті дні, коли заберуть молодого від них, тоді й постити будуть вони.</seg>
          <seg type="verse" n="16">До одежі ж старої ніхто не вставляє латки з сукна сирового, бо збіжиться воно, і дірка стане ще гірша.</seg>
          <seg type="verse" n="17">І не вливають вина молодого в старі бурдюки, а то бурдюки розірвуться, і вино розіллється, і бурдюки пропадуть; а вливають вино молоде до нових бурдюків, і одне й друге збережено буде.</seg>
          <seg type="verse" n="18">Коли Він говорив це до них, підійшов ось один із старших, уклонився Йому та й говорить: Дочка моя хвилі цієї померла. Та прийди, поклади Свою руку на неї, і вона оживе.</seg>
          <seg type="verse" n="19">І підвівся Ісус, і пішов услід за ним, також учні Його.</seg>
          <seg type="verse" n="20">І ото одна жінка, що дванадцять літ хворою на кровотечу була, приступила ззаду, і доторкнулась до краю одежі Його.</seg>
          <seg type="verse" n="21">Бо вона говорила про себе: Коли хоч доторкнуся одежі Його, то одужаю.</seg>
          <seg type="verse" n="22">Ісус, обернувшись, побачив її та й сказав: Будь бадьорою, дочко, твоя віра спасла тебе! І одужала жінка з тієї години.</seg>
          <seg type="verse" n="23">А Ісус, як прибув до господи старшого, і вздрів дударів та юрбу голосільників,</seg>
          <seg type="verse" n="24">то сказав: Відійдіть, бо не вмерло дівча, але спить. І насміхалися з Нього.</seg>
          <seg type="verse" n="25">А коли народ випроваджено, Він увійшов, узяв за руку її, і дівчина встала!</seg>
          <seg type="verse" n="26">І вістка про це розійшлася по всій тій країні.</seg>
          <seg type="verse" n="27">Коли ж Ісус звідти вертався, ішли за Ним два сліпці, що кричали й казали: Змилуйсь над нами, Сину Давидів!</seg>
          <seg type="verse" n="28">І коли Він додому прийшов, приступили до Нього сліпці. А Ісус до них каже: Чи ж вірите ви, що Я можу вчинити оце? Говорять до Нього вони: Так, Господи.</seg>
          <seg type="verse" n="29">Тоді Він доторкнувся до їхніх очей і сказав: Нехай станеться вам згідно з вашою вірою!</seg>
          <seg type="verse" n="30">І очі відкрилися їм. А Ісус наказав їм суворо, говорячи: Глядіть, щоб ніхто не довідавсь про це!</seg>
          <seg type="verse" n="31">А вони відійшли, та й розголосили про Нього по всій тій країні.</seg>
          <seg type="verse" n="32">Коли ж ті виходили, то ось привели до Нього чоловіка німого, що був біснуватий.</seg>
          <seg type="verse" n="33">І як демон був вигнаний, німий заговорив. І дивувався народ і казав: Ніколи таке не траплялося серед Ізраїля!</seg>
          <seg type="verse" n="34">Фарисеї ж казали: Виганяє Він демонів силою князя демонів.</seg>
          <seg type="verse" n="35">І обходив Ісус всі міста та оселі, навчаючи в їхніх синагогах, та Євангелію Царства проповідуючи, і вздоровлюючи всяку недугу та неміч усяку.</seg>
          <seg type="verse" n="36">А як бачив людей, змилосерджувався Він над ними, бо були вони змучені та розпорошені, як ті вівці, що не мають пастуха.</seg>
          <seg type="verse" n="37">Тоді Він казав Своїм учням: Жниво справді велике, та робітників мало;</seg>
          <seg type="verse" n="38">тож благайте Господаря жнива, щоб на жниво Своє Він робітників вислав.</seg>
        </div>
        <div type="chapter" n="10">
          <seg type="verse" n="1">І закликав Він дванадцятьох Своїх учнів, і владу їм дав над нечистими духами, щоб їх виганяли вони, і щоб уздоровляли всіляку недугу та неміч всіляку.</seg>
          <seg type="verse" n="2">А ймення апостолів дванадцятьох отакі: перший Симон, що Петром прозивається, і Андрій, брат його; Яків, син Зеведеїв, та Іван, брат його;</seg>
          <seg type="verse" n="3">Пилип і Варфоломій, Хома й митник Матвій; Яків, син Алфеїв, і Тадей;</seg>
          <seg type="verse" n="4">Симон Кананіт, та Юда Іскаріотський, що й видав Його.</seg>
          <seg type="verse" n="5">Цих Дванадцятьох Ісус вислав, і їм наказав, промовляючи: На путь до поган не ходіть, і до самарянського міста не входьте,</seg>
          <seg type="verse" n="6">але йдіть радніш до овечок загинулих дому Ізраїлевого.</seg>
          <seg type="verse" n="7">А ходячи, проповідуйте та говоріть, що наблизилось Царство Небесне.</seg>
          <seg type="verse" n="8">Уздоровляйте недужих, воскрешайте померлих, очищайте прокажених, виганяйте демонів. Ви дармо дістали, дармо й давайте.</seg>
          <seg type="verse" n="9">Не беріть ані золота, ані срібла, ані мідяків до своїх поясів,</seg>
          <seg type="verse" n="10">ані торби в дорогу, ані двох одеж, ні сандаль, ані палиці. Бо вартий робітник своєї поживи.</seg>
          <seg type="verse" n="11">А як зайдете в місто якесь чи в село, то розвідайте, хто там достойний, і там перебудьте, аж поки не вийдете.</seg>
          <seg type="verse" n="12">А входячи в дім, вітайте його, промовляючи: Мир дому цьому!</seg>
          <seg type="verse" n="13">І коли буде достойний той дім, нехай зійде на нього ваш мир; а як недостойний він буде, то мир ваш нехай до вас вернеться.</seg>
          <seg type="verse" n="14">А як хто вас не прийме, і ваших слів не послухає, то, виходячи з дому чи з міста того, обтрусіть порох із ніг своїх.</seg>
          <seg type="verse" n="15">Поправді кажу вам: легше буде країні содомській й гоморській дня судного, аніж місту тому!</seg>
          <seg type="verse" n="16">Оце посилаю Я вас, як овець між вовки. Будьте ж мудрі, як змії, і невинні, як голубки.</seg>
          <seg type="verse" n="17">Стережіться ж людей, бо вони на суди видаватимуть вас, та по синагогах своїх бичувати вас будуть.</seg>
          <seg type="verse" n="18">І до правителів та до царів поведуть вас за Мене, на свідчення їм і поганам.</seg>
          <seg type="verse" n="19">А коли видаватимуть вас, не журіться, як або що говорити: тієї години буде вам дане, що маєте ви говорити,</seg>
          <seg type="verse" n="20">бо не ви промовлятимете, але Дух Отця вашого в вас промовлятиме.</seg>
          <seg type="verse" n="21">І видасть на смерть брата брат, а батько дитину. І діти повстануть супроти батьків, і їх повбивають.</seg>
          <seg type="verse" n="22">І за Ім'я Моє будуть усі вас ненавидіти. А хто витерпить аж до кінця, той буде спасений.</seg>
          <seg type="verse" n="23">А коли будуть вас переслідувати в однім місті, утікайте до іншого. Поправді кажу вам, не встигнете ви обійти міст Ізраїлевих, як прийде Син Людський.</seg>
          <seg type="verse" n="24">Учень не більший за вчителя, а раб понад пана свого.</seg>
          <seg type="verse" n="25">Доволі для учня, коли буде він, як учитель його, а раб як господар його. Коли Вельзевулом назвали господаря дому, скільки ж більше назвуть так домашніх його!</seg>
          <seg type="verse" n="26">Але не лякайтеся їх. Немає нічого захованого, що воно не відкриється, ані потаємного, що не виявиться.</seg>
          <seg type="verse" n="27">Що кажу Я вам потемки, говоріть те при світлі, що ж на вухо ви чуєте проповідуйте те на дахах.</seg>
          <seg type="verse" n="28">І не лякайтеся тих, хто тіло вбиває, а душі вбити не може; але бійтеся більше того, хто може й душу, і тіло вам занапастити в геєнні.</seg>
          <seg type="verse" n="29">Чи не два горобці продаються за гріш? А на землю із них ні один не впаде без волі Отця вашого.</seg>
          <seg type="verse" n="30">А вам і волосся все на голові пораховано.</seg>
          <seg type="verse" n="31">Отож, не лякайтесь, бо вартніші ви за багатьох горобців.</seg>
          <seg type="verse" n="32">Отже, кожного, хто Мене визнає перед людьми, того перед Небесним Отцем Моїм визнаю й Я.</seg>
          <seg type="verse" n="33">Хто ж Мене відцурається перед людьми, того й Я відцураюся перед Небесним Отцем Моїм.</seg>
          <seg type="verse" n="34">Не думайте, що Я прийшов, щоб мир на землю принести, Я не мир принести прийшов, а меча.</seg>
          <seg type="verse" n="35">Я ж прийшов порізнити чоловіка з батьком його, дочку з її матір'ю, і невістку з свекрухою її.</seg>
          <seg type="verse" n="36">І: вороги чоловікові домашні його!</seg>
          <seg type="verse" n="37">Хто більш, як Мене, любить батька чи матір, той Мене недостойний. І хто більш, як Мене, любить сина чи дочку, той Мене недостойний.</seg>
          <seg type="verse" n="38">І хто не візьме свого хреста, і не піде за Мною слідом, той Мене недостойний.</seg>
          <seg type="verse" n="39">Хто душу свою зберігає, той погубить її, хто ж за Мене погубить душу свою, той знайде її.</seg>
          <seg type="verse" n="40">Хто вас приймає приймає Мене, хто ж приймає Мене, приймає Того, Хто послав Мене.</seg>
          <seg type="verse" n="41">Хто приймає пророка, як пророка, той дістане нагороду пророчу, хто ж приймає праведника, як праведника, той дістане нагороду праведничу.</seg>
          <seg type="verse" n="42">І хто напоїть, як учня, кого з малих цих бодай кухлем водиці холодної, поправді кажу вам, той не згубить нагороди своєї.</seg>
        </div>
        <div type="chapter" n="11">
          <seg type="verse" n="1">І сталось, коли Ісус перестав навчати дванадцятьох Своїх учнів, Він звідти пішов, щоб учити, і по їхніх містах проповідувати.</seg>
          <seg type="verse" n="2">Прочувши ж Іван у в'язниці про дії Христові, послав через учнів своїх,</seg>
          <seg type="verse" n="3">щоб Його запитати: Чи Ти Той, Хто має прийти, чи чекати нам Іншого?</seg>
          <seg type="verse" n="4">Ісус же промовив у відповідь їм: Ідіть, і перекажіть Іванові, що ви чуєте й бачите:</seg>
          <seg type="verse" n="5">Сліпі прозрівають, і криві ходять, стають чистими прокажені, і чують глухі, і померлі встають, а вбогим звіщається Добра Новина...</seg>
          <seg type="verse" n="6">І блаженний, хто через Мене спокуси не матиме!</seg>
          <seg type="verse" n="7">Як вони ж відійшли, Ісус про Івана почав говорити народові: На що ви ходили в пустиню дивитися? Чи на очерет, що вітер гойдає його?</seg>
          <seg type="verse" n="8">Та на що ви дивитись ходили? Може на чоловіка, у м'які шати одягненого? Аджеж ті, хто носить м'яке, по палатах царських.</seg>
          <seg type="verse" n="9">По що ж ви ходили? Може бачити пророка? Так, кажу вам, навіть більш, як пророка.</seg>
          <seg type="verse" n="10">Бо це ж той, що про нього написано: Ось перед обличчя Твоє посилаю Свого посланця, який перед Тобою дорогу Твою приготує!</seg>
          <seg type="verse" n="11">Поправді кажу вам: Між народженими від жінок не було більшого над Івана Христителя! Та найменший у Царстві Небеснім той більший від нього!</seg>
          <seg type="verse" n="12">Від днів же Івана Христителя й досі Царство Небесне здобувається силою, і ті, хто вживає зусилля, хапають його.</seg>
          <seg type="verse" n="13">Усі бо Пророки й Закон до Івана провіщували.</seg>
          <seg type="verse" n="14">Коли ж хочете знати, то Ілля він, що має прийти.</seg>
          <seg type="verse" n="15">Хто має вуха, нехай слухає!</seg>
          <seg type="verse" n="16">До кого ж цей рід прирівняю? До хлоп'ят він подібний, що на ринку сидять та вигукують іншим,</seg>
          <seg type="verse" n="17">і кажуть: Ми вам грали, а ви не танцювали, ми співали вам жалібно, та не плакали ви...</seg>
          <seg type="verse" n="18">Бо прийшов був Іван, що не їв і не пив, вони ж кажуть: Він демона має.</seg>
          <seg type="verse" n="19">Прийшов же Син Людський, що їсть і п'є, вони ж кажуть: Чоловік ось, ласун і п'яниця, Він приятель митників і грішників. І виправдалася мудрість своїми ділами.</seg>
          <seg type="verse" n="20">Ісус тоді став докоряти містам, де відбулося найбільш Його чуд, що вони не покаялись:</seg>
          <seg type="verse" n="21">Горе тобі, Хоразіне, горе тобі, Віфсаїдо! Бо коли б то в Тирі й Сидоні були відбулися ті чуда, що сталися в вас, то давно б вони каялися в волосяниці та в попелі.</seg>
          <seg type="verse" n="22">Але кажу вам: Легше буде дня судного Тиру й Сидону, ніж вам!</seg>
          <seg type="verse" n="23">А ти, Капернауме, що до неба піднісся, аж до аду ти зійдеш. Бо коли б у Содомі були відбулися ті чуда, що в тобі вони стались, то лишився б він був по сьогоднішній день.</seg>
          <seg type="verse" n="24">Але кажу вам, що содомській землі буде легше дня судного, аніж тобі!...</seg>
          <seg type="verse" n="25">Того часу, навчаючи, промовив Ісус: Прославляю Тебе, Отче, Господи неба й землі, що втаїв Ти оце від премудрих і розумних, та його немовлятам відкрив.</seg>
          <seg type="verse" n="26">Так, Отче, бо Тобі так було до вподоби!</seg>
          <seg type="verse" n="27">Передав Мені все Мій Отець. І Сина не знає ніхто, крім Отця, і Отця не знає ніхто, окрім Сина, та кому Син захоче відкрити.</seg>
          <seg type="verse" n="28">Прийдіть до Мене, усі струджені та обтяжені, і Я вас заспокою!</seg>
          <seg type="verse" n="29">Візьміть на себе ярмо Моє, і навчіться від Мене, бо Я тихий і серцем покірливий, і знайдете спокій душам своїм.</seg>
          <seg type="verse" n="30">Бож ярмо Моє любе, а тягар Мій легкий!</seg>
        </div>
        <div type="chapter" n="12">
          <seg type="verse" n="1">Того часу Ісус переходив ланами в суботу. А учні Його зголодніли були, і стали зривати колосся та їсти.</seg>
          <seg type="verse" n="2">Побачили ж це фарисеї, та й кажуть Йому: Он учні Твої роблять те, чого не годиться робити в суботу...</seg>
          <seg type="verse" n="3">А Він відповів їм: Чи ж ви не читали, що зробив був Давид, коли сам зголоднів і ті, хто був із ним?</seg>
          <seg type="verse" n="4">Як він увійшов до Божого дому, і спожив хліби показні, яких їсти не можна було ні йому, ані тим, хто був із ним, а тільки самим священикам?</seg>
          <seg type="verse" n="5">Або ви не читали в Законі що в суботу священики порушують суботу у храмі, і невинні вони?</seg>
          <seg type="verse" n="6">А Я вам кажу, що тут Більший, як храм!</seg>
          <seg type="verse" n="7">Коли б знали ви, що то є: Милости хочу, а не жертви, то ви не судили б невинних...</seg>
          <seg type="verse" n="8">Бо Син Людський Господь і суботі!</seg>
          <seg type="verse" n="9">І, вийшовши звідти, прибув Він до їхньої синагоги.</seg>
          <seg type="verse" n="10">І ото, був там чоловік, що мав суху руку. І, щоб обвинити Ісуса, запитали Його: Чи вздоровляти годиться в суботу?</seg>
          <seg type="verse" n="11">А Він їм сказав: Чи знайдеться між вами людина, яка, одну мавши вівцю, не піде по неї, і не врятує її, як вона впаде в яму в суботу?</seg>
          <seg type="verse" n="12">А скільки ж людина вартніша за тую овечку! Тому можна чинити добро й у суботу!</seg>
          <seg type="verse" n="13">І каже тоді чоловікові: Простягни свою руку! Той простяг, і стала здорова вона, як і друга...</seg>
          <seg type="verse" n="14">Фарисеї ж пішли, і зібрали нараду на Нього, як би Його погубити?...</seg>
          <seg type="verse" n="15">А Ісус, розізнавши, пішов Собі звідти. І багато пішло вслід за Ним, і Він їх уздоровив усіх.</seg>
          <seg type="verse" n="16">А Він наказав їм суворо Його не виявляти,</seg>
          <seg type="verse" n="17">щоб справдилось те, що сказав був Ісая пророк, промовляючи:</seg>
          <seg type="verse" n="18">Ото Мій Отрок, що Я вибрав Його, Мій Улюблений, що Його полюбила душа Моя! Вкладу Свого Духа в Нього, і Він суд проголосить поганам.</seg>
          <seg type="verse" n="19">Він не буде змагатися, ані кричати, і на вулицях чути не буде ніхто Його голосу.</seg>
          <seg type="verse" n="20">Він очеретини надломленої не доломить, і ґнота догасаючого не погасить, поки не допровадить присуду до перемоги...</seg>
          <seg type="verse" n="21">І погани надіятись будуть на Ймення Його!</seg>
          <seg type="verse" n="22">Тоді привели до Нього німого сліпця, що був біснуватий, і Він уздоровив його, так що німий став говорити та бачити.</seg>
          <seg type="verse" n="23">І дивувались усі люди й казали: Чи ж не Син це Давидів?</seg>
          <seg type="verse" n="24">Фарисеї ж, почувши, сказали: Він демонів не виганяє інакше, тільки як Вельзевулом, князем демонів.</seg>
          <seg type="verse" n="25">А Він знав думки їхні, і промовив до них: Кожне царство, поділене супроти себе, запустіє. І кожне місто чи дім, поділені супроти себе, не втримаються.</seg>
          <seg type="verse" n="26">І коли сатана сатану виганяє, то ділиться супроти себе; як же втримається царство його?</seg>
          <seg type="verse" n="27">І коли Вельзевулом виганяю Я демонів, то ким виганяють сини ваші? Тому вони стануть вам суддями.</seg>
          <seg type="verse" n="28">А коли ж Духом Божим вигоню Я демонів, то настало для вас Царство Боже.</seg>
          <seg type="verse" n="29">Або як то хто може вдертися в дім дужого, та пограбувати добро його, якщо перше не зв'яже дужого? І аж тоді він господу його пограбує.</seg>
          <seg type="verse" n="30">Хто не зо Мною, той супроти Мене; і хто не збирає зо Мною, той розкидає.</seg>
          <seg type="verse" n="31">Тому то кажу вам: усякий гріх, навіть богозневага, проститься людям, але богозневага на Духа не проститься!</seg>
          <seg type="verse" n="32">І як скаже хто слово на Людського Сина, то йому проститься те; а коли скаже проти Духа Святого, не проститься того йому ані в цім віці, ані в майбутнім!</seg>
          <seg type="verse" n="33">Або виростіть дерево добре, то й плід його добрий, або виростіть дерево зле, то й плід його злий. Пізнається бо дерево з плоду!</seg>
          <seg type="verse" n="34">Роде зміїний! Як ви можете мовити добре, бувши злі? Бо чим серце наповнене, те говорять уста.</seg>
          <seg type="verse" n="35">Добра людина з доброго скарбу добре виносить, а лукава людина зо скарбу лихого виносить лихе.</seg>
          <seg type="verse" n="36">Кажу ж вам, що за кожне слово пусте, яке скажуть люди, дадуть вони відповідь судного дня!</seg>
          <seg type="verse" n="37">Бо зо слів своїх будеш виправданий, і зо слів своїх будеш засуджений.</seg>
          <seg type="verse" n="38">Тоді дехто із книжників та фарисеїв озвались до Нього й сказали: Учителю, хочемо побачити ознаку від Тебе.</seg>
          <seg type="verse" n="39">А Ісус відповів їм: Рід лукавий і перелюбний шукає ознаки, та ознаки йому не дадуть, окрім ознаки пророка Йони.</seg>
          <seg type="verse" n="40">Як Йона перебув у середині китовій три дні і три ночі, так перебуде три дні та три ночі й Син Людський у серці землі.</seg>
          <seg type="verse" n="41">Ніневітяни стануть на суд із цим родом, і осудять його, вони бо покаялися через Йонину проповідь. А тут ото Більший, ніж Йона!</seg>
          <seg type="verse" n="42">Цариця з півдня на суд стане з родом оцим, і засудить його, бо вона з кінця світу прийшла Соломонову мудрість послухати. А тут ото Більший, аніж Соломон!</seg>
          <seg type="verse" n="43">А коли дух нечистий виходить із людини, то блукає місцями безвідними, відпочинку шукаючи, та не знаходить.</seg>
          <seg type="verse" n="44">Тоді він говорить: Вернуся до дому свого, звідки вийшов. А як вернеться він, то хату знаходить порожню, заметену й прибрану.</seg>
          <seg type="verse" n="45">Тоді він іде, та й приводить сімох духів інших, лютіших за себе, і входять вони та й живуть тут. І буде останнє людині тій гірше за перше... Так буде й лукавому родові цьому!</seg>
          <seg type="verse" n="46">Коли Він іще промовляв до народу, аж ось мати й брати Його осторонь стали, бажаючи з Ним говорити.</seg>
          <seg type="verse" n="47">І сказав хтось Йому: Ото мати Твоя й Твої браття стоять онде осторонь, і говорити з Тобою бажають.</seg>
          <seg type="verse" n="48">А Він відповів тому, хто Йому говорив, і сказав: Хто мати Моя? І хто браття Мої?</seg>
          <seg type="verse" n="49">І, показавши рукою Своєю на учнів Своїх, Він промовив: Ото Моя мати та браття Мої!</seg>
          <seg type="verse" n="50">Бо хто волю Мого Отця, що на небі, чинитиме, той Мені брат, і сестра, і мати!</seg>
        </div>
        <div type="chapter" n="13">
          <seg type="verse" n="1">Того ж дня Ісус вийшов із дому, та й сів біля моря.</seg>
          <seg type="verse" n="2">І безліч народу зібралась до Нього, так що Він увійшов був до човна та й сів, а ввесь натовп стояв понад берегом.</seg>
          <seg type="verse" n="3">І багато навчав Він їх притчами, кажучи: Ось вийшов сіяч, щоб посіяти.</seg>
          <seg type="verse" n="4">І як сіяв він зерна, упали одні край дороги, і пташки налетіли, та їх повидзьобували.</seg>
          <seg type="verse" n="5">Другі ж упали на ґрунт кам'янистий, де не мали багато землі, і негайно посходили, бо земля неглибока була;</seg>
          <seg type="verse" n="6">а як сонце зійшло, то зів'яли, і коріння не мавши, посохли.</seg>
          <seg type="verse" n="7">А інші попадали в терен, і вигнався терен, і їх поглушив.</seg>
          <seg type="verse" n="8">Інші ж упали на добрую землю і зродили: одне в сто раз, друге в шістдесят, а те втридцятеро.</seg>
          <seg type="verse" n="9">Хто має вуха, щоб слухати, нехай слухає!</seg>
          <seg type="verse" n="10">І учні Його приступили й сказали до Нього: Чому притчами Ти промовляєш до них?</seg>
          <seg type="verse" n="11">А Він відповів і промовив: Тому, що вам дано пізнати таємниці Царства Небесного, їм же не дано.</seg>
          <seg type="verse" n="12">Бо хто має, то дасться йому та додасться, хто ж не має, забереться від нього й те, що він має.</seg>
          <seg type="verse" n="13">Я тому говорю до них притчами, що вони, дивлячися, не бачать, і слухаючи, не чують, і не розуміють.</seg>
          <seg type="verse" n="14">І над ними збувається пророцтво Ісаї, яке промовляє: Почуєте слухом, і не зрозумієте, дивитися будете оком, і не побачите...</seg>
          <seg type="verse" n="15">Затовстіло бо серце людей цих, тяжко чують вухами вони, і зажмурили очі свої, щоб коли не побачити очима й не почути вухами, і не зрозуміти їм серцем, і не навернутись, щоб Я їх уздоровив!</seg>
          <seg type="verse" n="16">Очі ж ваші блаженні, що бачать, і вуха ваші, що чують.</seg>
          <seg type="verse" n="17">Бо поправді кажу вам, що багато пророків і праведних бажали побачити, що бачите ви, та не бачили, і почути, що чуєте ви, і не чули.</seg>
          <seg type="verse" n="18">Послухайте ж притчу про сіяча.</seg>
          <seg type="verse" n="19">До кожного, хто слухає слово про Царство, але не розуміє, приходить лукавий, і краде посіяне в серці його; це те, що посіяне понад дорогою.</seg>
          <seg type="verse" n="20">А посіяне на кам'янистому ґрунті, це той, хто слухає слово, і з радістю зараз приймає його;</seg>
          <seg type="verse" n="21">але кореня в ньому нема, тому він непостійний; коли ж утиск або переслідування настають за слово, то він зараз спокушується.</seg>
          <seg type="verse" n="22">А між терен посіяне, це той, хто слухає слово, але клопоти віку цього та омана багатства заглушують слово, і воно зостається без плоду.</seg>
          <seg type="verse" n="23">А посіяне в добрій землі, це той, хто слухає слово й його розуміє, і плід він приносить, і дає один у сто раз, другий у шістдесят, а той утридцятеро.</seg>
          <seg type="verse" n="24">Іншу притчу подав Він їм, кажучи: Царство Небесне подібне до чоловіка, що посіяв був добре насіння на полі своїм.</seg>
          <seg type="verse" n="25">А коли люди спали, прийшов ворог його, і куколю між пшеницю насіяв, та й пішов.</seg>
          <seg type="verse" n="26">А як виросло збіжжя та кинуло колос, тоді показався і кукіль.</seg>
          <seg type="verse" n="27">І прийшли господареві раби, та й кажуть йому: Пане, чи ж не добре насіння ти сіяв на полі своїм? Звідки ж узявся кукіль?</seg>
          <seg type="verse" n="28">А він їм відказав: Чоловік супротивник накоїв оце. А раби відказали йому: Отож, чи не хочеш, щоб пішли ми і його повиполювали?</seg>
          <seg type="verse" n="29">Але він відказав: Ні, щоб, виполюючи той кукіль, ви не вирвали разом із ним і пшеницю.</seg>
          <seg type="verse" n="30">Залишіть, хай разом обоє ростуть аж до жнив; а в жнива накажу я женцям: Зберіть перше кукіль і його пов'яжіть у снопки, щоб їх попалити; пшеницю ж спровадьте до клуні моєї.</seg>
          <seg type="verse" n="31">Іншу притчу подав Він їм, кажучи: Царство Небесне подібне до зерна гірчичного, що взяв чоловік і посіяв на полі своїм.</seg>
          <seg type="verse" n="32">Воно найдрібніше з увсього насіння, але, коли виросте, більше воно за зілля, і стає деревом, так що птаство небесне злітається, і кублиться в віттях його.</seg>
          <seg type="verse" n="33">Іншу притчу Він їм розповів: Царство Небесне подібне до розчини, що її бере жінка, і кладе на три мірі муки, аж поки все вкисне.</seg>
          <seg type="verse" n="34">Це все в притчах Ісус говорив до людей, і без притчі нічого Він їм не казав,</seg>
          <seg type="verse" n="35">щоб справдилось те, що сказав був пророк, промовляючи: Відкрию у притчах уста Свої, розповім таємниці від почину світу!</seg>
          <seg type="verse" n="36">Тоді відпустив Він народ і додому прийшов. І підійшли Його учні до Нього й сказали: Поясни нам притчу про кукіль польовий.</seg>
          <seg type="verse" n="37">А Він відповів і промовив до них: Хто добре насіння посіяв був, це Син Людський,</seg>
          <seg type="verse" n="38">а поле це світ, добре ж насіння це сини Царства, а кукіль сини лукавого;</seg>
          <seg type="verse" n="39">а ворог, що всіяв його це диявол, жнива кінець віку, а женці Анголи.</seg>
          <seg type="verse" n="40">І як збирають кукіль, і як палять в огні, так буде й наприкінці віку цього.</seg>
          <seg type="verse" n="41">Пошле Людський Син Своїх Анголів, і вони позбирають із Царства Його всі спокуси, і тих, хто чинить беззаконня,</seg>
          <seg type="verse" n="42">і їх повкидають до печі огненної, буде там плач і скрегіт зубів!</seg>
          <seg type="verse" n="43">Тоді праведники, немов сонце, засяють у Царстві свого Отця. Хто має вуха, нехай слухає!</seg>
          <seg type="verse" n="44">Царство Небесне подібне ще до захованого в полі скарбу, що людина, знайшовши, ховає його, і з радости з того йде, та й усе, що має, продає та купує те поле.</seg>
          <seg type="verse" n="45">Подібне ще Царство Небесне до того купця, що пошукує перел добрих,</seg>
          <seg type="verse" n="46">а як знайде одну дорогоцінну перлину, то йде, і все продає, що має, і купує її.</seg>
          <seg type="verse" n="47">Подібне ще Царство Небесне до невода, у море закиненого, що зібрав він усячину.</seg>
          <seg type="verse" n="48">Коли він наповниться, тягнуть на берег його, і, сівши, вибирають до посуду добре, непотріб же геть викидають.</seg>
          <seg type="verse" n="49">Так буде й наприкінці віку: Анголи повиходять, і вилучать злих з-поміж праведних,</seg>
          <seg type="verse" n="50">і їх повкидають до печі огненної, буде там плач і скрегіт зубів!</seg>
          <seg type="verse" n="51">Чи ви зрозуміли це все? Так! відказали Йому.</seg>
          <seg type="verse" n="52">І Він їм сказав: Тому кожен книжник, що навчений про Царство Небесне, подібний до того господаря, що з скарбниці своєї виносить нове та старе.</seg>
          <seg type="verse" n="53">І сталось, як скінчив Ісус притчі оці, Він звідти пішов.</seg>
          <seg type="verse" n="54">І прийшов Він до Своєї батьківщини, і навчав їх у їхній синагозі, так що стали вони дивуватися й питати: Звідки в Нього ця мудрість та сили чудодійні?</seg>
          <seg type="verse" n="55">Чи ж Він не син теслі? Чи ж мати Його не Марією зветься, а брати Його Яків, і Йосип, і Симон та Юда?</seg>
          <seg type="verse" n="56">І чи ж сестри Його не всі з нами? Звідки ж Йому все оте?</seg>
          <seg type="verse" n="57">І вони спокушалися Ним. А Ісус їм сказав: Пророка нема без пошани, хіба тільки в вітчизні своїй та в домі своїм!</seg>
          <seg type="verse" n="58">І Він не вчинив тут чуд багатьох через їхню невіру.</seg>
        </div>
        <div type="chapter" n="14">
          <seg type="verse" n="1">Того часу прочув Ірод чотиривласник чутки про Ісуса,</seg>
          <seg type="verse" n="2">і сказав своїм слугам: Це Іван Христитель, він із мертвих воскрес, і тому чуда творяться ним...</seg>
          <seg type="verse" n="3">Бо Ірод схопив був Івана, і зв'язав його, і посадив у в'язницю через Іродіяду, дружину брата свого Пилипа.</seg>
          <seg type="verse" n="4">Бо до нього Іван говорив: Не годиться тобі її мати!</seg>
          <seg type="verse" n="5">І хотів Ірод смерть заподіяти йому, та боявся народу, бо того за пророка вважали.</seg>
          <seg type="verse" n="6">А як був день народження Ірода, танцювала посеред гостей дочка Іродіядина, та й Іродові догодила.</seg>
          <seg type="verse" n="7">Тому під присягою він обіцявся їй дати, чого тільки попросить вона.</seg>
          <seg type="verse" n="8">А вона, за намовою матері своєї: Дай мені проказала отут на полумиску голову Івана Христителя!...</seg>
          <seg type="verse" n="9">І цар засмутився, але через клятву та тих, хто сидів при столі з ним, звелів дати.</seg>
          <seg type="verse" n="10">І послав стяти Івана в в'язниці.</seg>
          <seg type="verse" n="11">І принесли на полумискові його голову, та й дали дівчині, а та віднесла її своїй матері...</seg>
          <seg type="verse" n="12">А учні його прибули, взяли тіло, і поховали його, та прийшли й сповістили Ісуса.</seg>
          <seg type="verse" n="13">Як Ісус те почув, Він відплив звідти човном у місце пустинне й самотнє. І, прочувши, народ із міст пішов пішки за Ним.</seg>
          <seg type="verse" n="14">І, як вийшов Ісус, Він побачив багато народу, і змилосердивсь над ними, і їхніх слабих уздоровив.</seg>
          <seg type="verse" n="15">А коли настав вечір, підійшли Його учні до Нього й сказали: Тут місце пустинне, і година вже пізня; відпусти народ, хай по селах розійдуться, і куплять поживи собі.</seg>
          <seg type="verse" n="16">А Ісус їм сказав: Непотрібно відходити їм, нагодуйте їх ви!</seg>
          <seg type="verse" n="17">Вони ж кажуть Йому: Не маємо чим тут, тільки п'ятеро хліба й дві рибі.</seg>
          <seg type="verse" n="18">А Він відказав: Принесіть Мені їх сюди.</seg>
          <seg type="verse" n="19">І, звелівши натовпові посідати на траві, Він узяв п'ятеро хліба й дві рибі, споглянув на небо, поблагословив й поламав ті хліби, і дав учням, а учні народові.</seg>
          <seg type="verse" n="20">І всі їли й наситились, а з кусків позосталих назбирали дванадцятеро повних кошів...</seg>
          <seg type="verse" n="21">Їдців же було мужа тисяч із п'ять, крім жінок і дітей.</seg>
          <seg type="verse" n="22">І зараз звелів Ісус учням до човна сідати, і переплисти на той бік раніше Його, аж поки народ Він відпустить.</seg>
          <seg type="verse" n="23">Відпустивши ж народ, Він на гору пішов помолитися насамоті; і як вечір настав, був там Сам.</seg>
          <seg type="verse" n="24">А човен вже був на середині моря, і кидали хвилі його, бо вітер зірвавсь супротивний.</seg>
          <seg type="verse" n="25">А о четвертій сторожі нічній Ісус підійшов до них, ідучи по морю.</seg>
          <seg type="verse" n="26">Як побачили ж учні, що йде Він по морю, то настрашилися та й казали: Мара! І від страху вони закричали...</seg>
          <seg type="verse" n="27">А Ісус до них зараз озвався й сказав: Заспокойтесь, це Я, не лякайтесь!</seg>
          <seg type="verse" n="28">Петро ж відповів і сказав: Коли, Господи, Ти це, то звели, щоб прийшов я до Тебе по воді.</seg>
          <seg type="verse" n="29">А Він відказав йому: Іди. І, вилізши з човна, Петро став іти по воді, і пішов до Ісуса.</seg>
          <seg type="verse" n="30">Але, бачачи велику бурю, злякався, і зачав потопати, і скричав: Рятуй мене, Господи!...</seg>
          <seg type="verse" n="31">І зараз Ісус простяг руку й схопив його, і каже до нього: Маловірний, чого усумнився?</seg>
          <seg type="verse" n="32">Як до човна ж вони ввійшли, буря вщухнула.</seg>
          <seg type="verse" n="33">А приявні в човні вклонились Йому та сказали: Ти справді Син Божий!</seg>
          <seg type="verse" n="34">Перепливши ж вони, прибули в землю Генісаретську.</seg>
          <seg type="verse" n="35">А люди тієї місцевости, пізнавши Його, сповістили по всій тій околиці, і до Нього принесли всіх хворих.</seg>
          <seg type="verse" n="36">І благали Його, щоб бодай доторкнутися краю одежі Його. А хто доторкавсь, уздоровлений був.</seg>
        </div>
        <div type="chapter" n="15">
          <seg type="verse" n="1">Тоді до Ісуса прийшли фарисеї та книжники з Єрусалиму й сказали:</seg>
          <seg type="verse" n="2">Чого Твої учні ламають передання старших? Бо не миють вони своїх рук, коли хліб споживають.</seg>
          <seg type="verse" n="3">А Він відповів і промовив до них: А чого й ви порушуєте Божу заповідь ради передання вашого?</seg>
          <seg type="verse" n="4">Бо Бог заповів: Шануй батька та матір, та: Хто злорічить на батька чи матір, хай смертю помре.</seg>
          <seg type="verse" n="5">А ви кажете: Коли скаже хто батьку чи матері: Те, чим би ви скористатись від мене хотіли, то дар Богові,</seg>
          <seg type="verse" n="6">то може вже й не шанувати той батька свого або матір свою. Так ви ради передання вашого знівечили Боже Слово.</seg>
          <seg type="verse" n="7">Лицеміри! Про вас добре Ісая пророкував був, говорячи:</seg>
          <seg type="verse" n="8">Оці люди устами шанують Мене, серце ж їхнє далеко від Мене!</seg>
          <seg type="verse" n="9">Та однак надаремне шанують Мене, бо навчають наук людських заповідей...</seg>
          <seg type="verse" n="10">І Він покликав народ, і промовив до нього: Послухайте та зрозумійте!</seg>
          <seg type="verse" n="11">Не те, що входить до уст, людину сквернить, але те, що виходить із уст, те людину сквернить.</seg>
          <seg type="verse" n="12">Тоді учні Його приступили й сказали Йому: Чи Ти знаєш, що фарисеї, почувши це слово, спокусилися?</seg>
          <seg type="verse" n="13">А Він відповів і сказав: Усяка рослина, яку насадив не Отець Мій Небесний, буде вирвана з коренем.</seg>
          <seg type="verse" n="14">Залишіть ви їх: це сліпі поводатарі для сліпих. А коли сліпий водить сліпого, обоє до ями впадуть...</seg>
          <seg type="verse" n="15">А Петро відповів і до Нього сказав: Поясни нам цю притчу.</seg>
          <seg type="verse" n="16">А Він відказав: Чи ж і ви розуміння не маєте?</seg>
          <seg type="verse" n="17">Чи ж ви не розумієте, що все те, що входить до уст, вступає в живіт, та й назовні виходить?</seg>
          <seg type="verse" n="18">Що ж виходить із уст, те походить із серця, і воно опоганює людину.</seg>
          <seg type="verse" n="19">Бо з серця виходять лихі думки, душогубства, перелюби, розпуста, крадіж, неправдиві засвідчення, богозневаги.</seg>
          <seg type="verse" n="20">Оце те, що людину опоганює. А їсти руками невмитими, не опоганює це людини!</seg>
          <seg type="verse" n="21">І, вийшовши звідти, Ісус відійшов у землі тирські й сидонські.</seg>
          <seg type="verse" n="22">І ось жінка одна хананеянка, із тих околиць прийшовши, заголосила до Нього й сказала: Змилуйся надо мною, Господи, Сину Давидів, демон тяжко дочку мою мучить!</seg>
          <seg type="verse" n="23">А Він їй не казав ані слова. Тоді учні Його, підійшовши, благали Його та казали: Відпусти її, бо кричить услід за нами!</seg>
          <seg type="verse" n="24">А Він відповів і сказав: Я посланий тільки до овечок загинулих дому Ізраїлевого...</seg>
          <seg type="verse" n="25">А вона, підійшовши, уклонилась Йому та й сказала: Господи, допоможи мені!</seg>
          <seg type="verse" n="26">А Він відповів і сказав: Не годиться взяти хліб у дітей, і кинути щенятам...</seg>
          <seg type="verse" n="27">Вона ж відказала: Так, Господи! Але ж і щенята їдять ті кришки, що спадають зо столу їхніх панів.</seg>
          <seg type="verse" n="28">Тоді відповів і сказав їй Ісус: О жінко, твоя віра велика, нехай буде тобі, як ти хочеш! І тієї години дочка її видужала.</seg>
          <seg type="verse" n="29">І, відійшовши звідти, Ісус прибув до Галілейського моря, і, зійшовши на гору, сів там.</seg>
          <seg type="verse" n="30">І приступило до Нього багато народу, що мали з собою кривих, калік, сліпих, німих і інших багато, і клали їх до Ісусових ніг. І Він уздоровлював їх.</seg>
          <seg type="verse" n="31">А народ не виходив із дива, бо бачив, що говорять німі, каліки стають здорові, криві ходять, і бачать сліпі, і славив він Бога Ізраїлевого!</seg>
          <seg type="verse" n="32">А Ісус Своїх учнів покликав і сказав: Жаль Мені цих людей, що вже три дні зо Мною знаходяться, але їсти не мають чого; відпустити їх без їжі не хочу, щоб вони не ослабли в дорозі.</seg>
          <seg type="verse" n="33">А учні Йому відказали: Де нам узяти стільки хліба в пустині, щоб нагодувати стільки народу?</seg>
          <seg type="verse" n="34">А Ісус запитав їх: Скільки маєте хліба? Вони ж відказали: Семеро, та трохи рибок.</seg>
          <seg type="verse" n="35">І Він ізвелів на землі посідати народові.</seg>
          <seg type="verse" n="36">І, взявши сім хлібів і риби, віддавши Богу подяку, поламав і дав учням Своїм, а учні народові.</seg>
          <seg type="verse" n="37">І всі їли й наситилися, а з позосталих кусків назбирали сім кошиків повних...</seg>
          <seg type="verse" n="38">Їдців же було чотири тисячі мужа, окрім жінок та дітей.</seg>
          <seg type="verse" n="39">І, відпустивши народ, усів Він до човна, і прибув до землі Магдалинської.</seg>
        </div>
        <div type="chapter" n="16">
          <seg type="verse" n="1">І підійшли фарисеї та саддукеї, і, випробовуючи, просили Його показати ознаку їм із неба.</seg>
          <seg type="verse" n="2">А Він відповів і промовив до них: Ви звечора кажете: Буде погода, червоніє бо небо.</seg>
          <seg type="verse" n="3">А ранком: Сьогодні негода, червоніє бо небо похмуре. Розпізнати небесне обличчя ви вмієте, ознак часу ж не можете!</seg>
          <seg type="verse" n="4">Рід лукавий і перелюбний шукає ознаки, та ознаки йому не дадуть, окрім ознаки пророка Йони. І, їх полишивши, Він відійшов.</seg>
          <seg type="verse" n="5">А учні Його, перейшовши на той бік, забули взяти хліба.</seg>
          <seg type="verse" n="6">Ісус же промовив до них: Стережіться уважливо фарисейської та саддукейської розчини!</seg>
          <seg type="verse" n="7">Вони ж міркували собі й говорили: Ми ж хлібів не взяли.</seg>
          <seg type="verse" n="8">А Ісус, знавши те, запитав: Чого між собою міркуєте ви, маловірні, що хлібів не взяли?</seg>
          <seg type="verse" n="9">Чи ж ви ще не розумієте й не пам'ятаєте про п'ять хлібів на п'ять тисяч, і скільки кошів ви зібрали?</seg>
          <seg type="verse" n="10">Ані про сім хлібів на чотири тисячі, і скільки кошиків ви назбирали?</seg>
          <seg type="verse" n="11">Як ви не розумієте, що Я не про хліб вам сказав? Стережіться но розчини фарисейської та саддукейської!</seg>
          <seg type="verse" n="12">Тоді зрозуміли вони, що Він не казав стерегтися їм розчини хлібної, але фарисейської та саддукейської науки.</seg>
          <seg type="verse" n="13">Прийшовши ж Ісус до землі Кесарії Пилипової, питав Своїх учнів і казав: За кого народ уважає Мене, Сина Людського?</seg>
          <seg type="verse" n="14">Вони ж відповіли: Одні за Івана Христителя, одні за Іллю, інші ж за Єремію або за одного з пророків.</seg>
          <seg type="verse" n="15">Він каже до них: А ви за кого Мене маєте?</seg>
          <seg type="verse" n="16">А Симон Петро відповів і сказав: Ти Христос, Син Бога Живого!</seg>
          <seg type="verse" n="17">А Ісус відповів і до нього промовив: Блаженний ти, Симоне, сину Йонин, бо не тіло і кров тобі оце виявили, але Мій Небесний Отець.</seg>
          <seg type="verse" n="18">І кажу Я тобі, що ти скеля, і на скелі оцій побудую Я Церкву Свою, і сили адові не переможуть її.</seg>
          <seg type="verse" n="19">І ключі тобі дам від Царства Небесного, і що на землі ти зв'яжеш, те зв'язане буде на небі, а що на землі ти розв'яжеш, те розв'язане буде на небі!</seg>
          <seg type="verse" n="20">Тоді наказав Своїм учням, щоб нікому не казали, що Він Христос.</seg>
          <seg type="verse" n="21">Із того часу Ісус став виказувати Своїм учням, що Він мусить іти до Єрусалиму, і постраждати багато від старших, і первосвящеників, і книжників, і вбитому бути, і воскреснути третього дня.</seg>
          <seg type="verse" n="22">І, набік відвівши Його, Петро став Йому докоряти й казати: Змилуйся, Господи, такого Тобі хай не буде!</seg>
          <seg type="verse" n="23">А Він обернувся й промовив Петрові: Відступися від Мене, сатано, ти спокуса Мені, бо думаєш не про Боже, а про людське!</seg>
          <seg type="verse" n="24">Промовив тоді Ісус учням Своїм: Коли хоче хто йти вслід за Мною, хай зречеться самого себе, і хай візьме свого хреста, та й іде вслід за Мною.</seg>
          <seg type="verse" n="25">Бо хто хоче спасти свою душу, той погубить її, хто ж за Мене свою душу погубить, той знайде її.</seg>
          <seg type="verse" n="26">Яка ж користь людині, що здобуде ввесь світ, але душу свою занапастить? Або що дасть людина взамін за душу свою?</seg>
          <seg type="verse" n="27">Бо прийде Син Людський у славі Свого Отця з Анголами Своїми, і тоді віддасть кожному згідно з ділами його.</seg>
          <seg type="verse" n="28">Поправді кажу вам, що деякі з тут-о приявних не скуштують смерти, аж поки не побачать Сина Людського, що йде в Царстві Своїм.</seg>
        </div>
        <div type="chapter" n="17">
          <seg type="verse" n="1">А через шість день забирає Ісус Петра, і Якова, і Івана, брата його, та й веде їх осібно на гору високу.</seg>
          <seg type="verse" n="2">І Він перед ними переобразився: обличчя Його, як те сонце, засяло, а одежа Його стала біла, як світло.</seg>
          <seg type="verse" n="3">І ось з'явились до них Мойсей та Ілля, і розмовляли із Ним.</seg>
          <seg type="verse" n="4">І озвався Петро та й сказав до Ісуса: Господи, добре бути нам тут! Коли хочеш, поставлю отут три шатрі: для Тебе одне, і одне для Мойсея, і одне для Іллі.</seg>
          <seg type="verse" n="5">Як він ще говорив, ось хмара ясна заслонила їх, і ось голос із хмари почувсь, що казав: Це Син Мій Улюблений, що Його Я вподобав. Його слухайтеся!</seg>
          <seg type="verse" n="6">А почувши, попадали учні долілиць, і полякалися сильно...</seg>
          <seg type="verse" n="7">А Ісус підійшов, доторкнувся до них і промовив: Уставайте й не бійтесь!</seg>
          <seg type="verse" n="8">Звівши ж очі свої, нікого вони не побачили, окрім Самого Ісуса.</seg>
          <seg type="verse" n="9">А коли з гори сходили, заповів їм Ісус і сказав: Не кажіть нікому про цеє видіння, аж поки Син Людський із мертвих воскресне.</seg>
          <seg type="verse" n="10">І запитали Його учні, говорячи: Що це книжники кажуть, ніби треба Іллі перш прийти?</seg>
          <seg type="verse" n="11">А Він відповів і сказав: Ілля, правда, прийде, і все приготує.</seg>
          <seg type="verse" n="12">Але кажу вам, що Ілля вже прийшов був, та його не пізнали, але з ним зробили, що тільки хотіли... Так і Син Людський має страждати від них.</seg>
          <seg type="verse" n="13">Учні тоді зрозуміли, що Він їм говорив про Івана Христителя.</seg>
          <seg type="verse" n="14">І як вони до народу прийшли, то до Нього один чоловік приступив, і навколішки впав перед Ним,</seg>
          <seg type="verse" n="15">і сказав: Господи, змилуйсь над сином моїм, що біснується у новомісяччі, і мучиться тяжко, бо почасту падає він ув огонь, і почасту в воду.</seg>
          <seg type="verse" n="16">Я його був привів до учнів Твоїх, та вони не могли вздоровити його.</seg>
          <seg type="verse" n="17">А Ісус відповів і сказав: О роде невірний й розбещений, доки буду Я з вами? Доки вас Я терпітиму? Приведіть до Мене сюди його!</seg>
          <seg type="verse" n="18">Потому Ісус погрозив йому, і демон вийшов із нього. І видужав хлопець тієї години!</seg>
          <seg type="verse" n="19">Тоді підійшли учні насамоті до Ісуса й сказали: Чому ми не могли його вигнати?</seg>
          <seg type="verse" n="20">А Він їм відповів: Через ваше невірство. Бо поправді кажу вам: коли будете ви мати віру, хоч як зерно гірчичне, і горі оцій скажете: Перейди звідси туди, то й перейде вона, і нічого не матимете неможливого!</seg>
          <seg type="verse" n="21">Цей же рід не виходить інакше, як тільки молитвою й постом.</seg>
          <seg type="verse" n="22">Коли пробували вони в Галілеї, то сказав їм Ісус: Людський Син буде виданий людям до рук,</seg>
          <seg type="verse" n="23">і вони Його вб'ють, але третього дня Він воскресне. І тяжко вони зажурились...</seg>
          <seg type="verse" n="24">Як прийшли ж вони в Капернаум, до Петра підійшли збирачі дидрахм на храм, та й сказали: Чи не заплатить ваш учитель дидрахми?</seg>
          <seg type="verse" n="25">Він відказує: Так. І як він увійшов до дому, то Ісус попередив його та сказав: Як ти думаєш, Симоне: царі земні з кого беруть мито або податки: від синів своїх, чи чужих?</seg>
          <seg type="verse" n="26">А як той відказав: Від чужих, то промовив до нього Ісус: Тож вільні сини!</seg>
          <seg type="verse" n="27">Та щоб їх не спокусити, піди над море, та вудку закинь, і яку першу рибу ізловиш, візьми, і рота відкрий їй, і знайдеш статира; візьми ти його, і віддай їм за Мене й за себе...</seg>
        </div>
        <div type="chapter" n="18">
          <seg type="verse" n="1">Підійшли до Ісуса тоді Його учні, питаючи: Хто найбільший у Царстві Небеснім?</seg>
          <seg type="verse" n="2">Він же дитину покликав, і поставив її серед них,</seg>
          <seg type="verse" n="3">та й сказав: Поправді кажу вам: коли не навернетесь, і не станете, як ті діти, не ввійдете в Царство Небесне!</seg>
          <seg type="verse" n="4">Отже, хто впокориться, як дитина оця, той найбільший у Царстві Небеснім.</seg>
          <seg type="verse" n="5">І хто прийме таку дитину одну в Моє Ймення, той приймає Мене.</seg>
          <seg type="verse" n="6">Хто ж спокусить одне з цих малих, що вірують в Мене, то краще б такому було, коли б жорно млинове на шию йому почепити, і його потопити в морській глибині...</seg>
          <seg type="verse" n="7">Від спокус горе світові, бо мусять спокуси прийти; надто горе людині, що від неї приходить спокуса!</seg>
          <seg type="verse" n="8">Коли тільки рука твоя, чи нога твоя спокушає тебе, відітни її й кинь від себе: краще тобі увійти в життя одноруким або одноногим, ніж з обома руками чи з обома ногами бути вкиненому в огонь вічний.</seg>
          <seg type="verse" n="9">І коли твоє око тебе спокушає його вибери й кинь від себе: краще тобі однооким ввійти в життя, ніж з обома очима бути вкиненому до геєнни огненної.</seg>
          <seg type="verse" n="10">Стережіться, щоб ви не погордували ані одним із малих цих; кажу бо Я вам, що їхні Анголи повсякчасно бачать у небі обличчя Мого Отця, що на небі.</seg>
          <seg type="verse" n="11">Син бо Людський прийшов, щоб спасти загинуле.</seg>
          <seg type="verse" n="12">Як вам здається: коли має який чоловік сто овець, а одна з них заблудить, то чи він не покине дев'ятдесятьох і дев'ятьох у горах, і не піде шукати заблудлої?</seg>
          <seg type="verse" n="13">І коли пощастить відшукати її, поправді кажу вам, що радіє за неї він більше, аніж за дев'ятдесятьох і дев'ятьох незаблудлих.</seg>
          <seg type="verse" n="14">Так волі нема Отця вашого, що на небі, щоб загинув один із цих малих.</seg>
          <seg type="verse" n="15">А коли прогрішиться твій брат проти тебе, іди й йому викажи поміж тобою та ним самим; як тебе він послухає, ти придбав свого брата.</seg>
          <seg type="verse" n="16">А коли не послухає він, то візьми з собою ще одного чи двох, щоб справа всіляка ствердилась устами двох чи трьох свідків.</seg>
          <seg type="verse" n="17">А коли не послухає їх, скажи Церкві; коли ж не послухає й Церкви, хай буде тобі, як поганин і митник!</seg>
          <seg type="verse" n="18">Поправді кажу вам: Що тільки зв'яжете на землі, зв'язане буде на небі, і що тільки розв'яжете на землі, розв'язане буде на небі.</seg>
          <seg type="verse" n="19">Ще поправді кажу вам, що коли б двоє з вас на землі погодились про всяку річ, то коли вони будуть просити за неї, станеться їм від Мого Отця, що на небі!</seg>
          <seg type="verse" n="20">Бо де двоє чи троє в Ім'я Моє зібрані, там Я серед них.</seg>
          <seg type="verse" n="21">Петро приступив тоді та запитався Його: Господи, скільки разів брат мій може згрішити проти мене, а я маю прощати йому? Чи до семи раз?</seg>
          <seg type="verse" n="22">Ісус промовляє до нього: Не кажу тобі до семи раз, але аж до семидесяти раз по семи!</seg>
          <seg type="verse" n="23">Тим то Царство Небесне подібне одному цареві, що захотів обрахунок зробити з своїми рабами.</seg>
          <seg type="verse" n="24">Коли ж він почав обраховувати, то йому привели одного, що винен був десять тисяч талантів.</seg>
          <seg type="verse" n="25">А що він не мав із чого віддати, наказав пан продати його, і його дружину та діти, і все, що він мав, і заплатити.</seg>
          <seg type="verse" n="26">Тоді раб той упав до ніг, і вклонявся йому та благав: Потерпи мені, я віддам тобі все!</seg>
          <seg type="verse" n="27">І змилосердився пан над рабом тим, і звільнив його, і простив йому борг.</seg>
          <seg type="verse" n="28">А як вийшов той раб, то спіткав він одного з своїх співтоваришів, що був винен йому сто динаріїв. І, схопивши його, він душив та казав: Віддай, що ти винен!</seg>
          <seg type="verse" n="29">А товариш його впав у ноги йому, і благав його, кажучи: Потерпи мені, і я віддам тобі!</seg>
          <seg type="verse" n="30">Та той не схотів, а пішов і всадив до в'язниці його, аж поки він боргу не верне.</seg>
          <seg type="verse" n="31">Як побачили ж товариші його те, що сталося, то засмутилися дуже, і прийшли й розповіли своєму панові все, що було.</seg>
          <seg type="verse" n="32">Тоді пан його кличе його, та й говорить до нього: Рабе лукавий, я простив був тобі ввесь той борг, бо просив ти мене.</seg>
          <seg type="verse" n="33">Чи й тобі не належало змилуватись над своїм співтоваришем, як і я над тобою був змилувався?</seg>
          <seg type="verse" n="34">І прогнівався пан його, і катам його видав, аж поки йому не віддасть всього боргу.</seg>
          <seg type="verse" n="35">Так само й Отець Мій Небесний учинить із вами, коли кожен із вас не простить своєму братові з серця свого їхніх прогріхів.</seg>
        </div>
        <div type="chapter" n="19">
          <seg type="verse" n="1">І сталось, як Ісус закінчив ці слова, то Він вирушив із Галілеї, і прибув до країни Юдейської, на той бік Йордану.</seg>
          <seg type="verse" n="2">А за Ним ішла безліч народу, і Він уздоровив їх тут.</seg>
          <seg type="verse" n="3">І підійшли фарисеї до Нього, і, випробовуючи, запитали Його: Чи дозволено дружину свою відпускати з причини всякої?</seg>
          <seg type="verse" n="4">А Він відповів і сказав: Чи ви не читали, що Той, Хто створив споконвіку людей, створив їх чоловіком і жінкою?</seg>
          <seg type="verse" n="5">І сказав: Покине тому чоловік батька й матір, і пристане до дружини своєї, і стануть обоє вони одним тілом,</seg>
          <seg type="verse" n="6">тому то немає вже двох, але одне тіло. Тож, що Бог спарував, людина нехай не розлучує!</seg>
          <seg type="verse" n="7">Вони кажуть Йому: А чому ж Мойсей заповів дати листа розводового, та й відпускати?</seg>
          <seg type="verse" n="8">Він говорить до них: То за ваше жорстокосердя дозволив Мойсей відпускати дружин ваших, спочатку ж так не було.</seg>
          <seg type="verse" n="9">А Я вам кажу: Хто дружину відпустить свою не з причини перелюбу, і одружиться з іншою, той чинить перелюб. І хто одружиться з розведеною, той чинить перелюб.</seg>
          <seg type="verse" n="10">Учні говорять Йому: Коли справа така чоловіка із дружиною, то не добре одружуватись.</seg>
          <seg type="verse" n="11">А Він їм відказав: Це слово вміщають не всі, але ті, кому дано.</seg>
          <seg type="verse" n="12">Бо бувають скопці, що з утроби ще матерньої народилися так; є й скопці, що їх люди оскопили, і є скопці, що самі оскопили себе ради Царства Небесного. Хто може вмістити, нехай вмістить.</seg>
          <seg type="verse" n="13">Тоді привели Йому діток, щоб поклав на них руки, і за них помолився, учні ж їм докоряли.</seg>
          <seg type="verse" n="14">Ісус же сказав: Пустіть діток, і не бороніть їм приходити до Мене, бо Царство Небесне належить таким.</seg>
          <seg type="verse" n="15">І Він руки на них поклав, та й пішов звідтіля.</seg>
          <seg type="verse" n="16">І підійшов ось один, і до Нього сказав: Учителю Добрий, що маю зробити я доброго, щоб мати життя вічне?</seg>
          <seg type="verse" n="17">Він же йому відказав: Чого звеш Мене Добрим? Ніхто не є Добрий, крім Бога Самого. Коли ж хочеш ввійти до життя, то виконай заповіді.</seg>
          <seg type="verse" n="18">Той питає Його: Які саме? А Ісус відказав: Не вбивай, не чини перелюбу, не кради, не свідкуй неправдиво.</seg>
          <seg type="verse" n="19">Шануй батька та матір, і: Люби свого ближнього, як самого себе.</seg>
          <seg type="verse" n="20">Говорить до Нього юнак: Це я виконав все. Чого ще бракує мені?</seg>
          <seg type="verse" n="21">Ісус каже йому: Коли хочеш бути досконалим, піди, продай добра свої та й убогим роздай, і матимеш скарб ти на небі. Потому приходь та й іди вслід за Мною.</seg>
          <seg type="verse" n="22">Почувши ж юнак таке слово, відійшов, зажурившись, бо великі маєтки він мав.</seg>
          <seg type="verse" n="23">Ісус же сказав Своїм учням: Поправді кажу вам, що багатому трудно ввійти в Царство Небесне.</seg>
          <seg type="verse" n="24">Іще вам кажу: Верблюдові легше пройти через голчине вушко, ніж багатому в Боже Царство ввійти!</seg>
          <seg type="verse" n="25">Як учні ж Його це зачули, здивувалися дуже й сказали: Хто ж тоді може спастися?</seg>
          <seg type="verse" n="26">А Ісус позирнув і сказав їм: Неможливе це людям, та можливе все Богові.</seg>
          <seg type="verse" n="27">Тоді відізвався Петро та до Нього сказав: От усе ми покинули, та й пішли за Тобою слідом; що ж нам буде за це?</seg>
          <seg type="verse" n="28">А Ісус відказав їм: Поправді кажу вам, що коли, при відновленні світу, Син Людський засяде на престолі слави Своєї, тоді сядете й ви, що за Мною пішли, на дванадцять престолів, щоб судити дванадцять племен Ізраїлевих.</seg>
          <seg type="verse" n="29">І кожен, хто за Ймення Моє кине дім, чи братів, чи сестер, або батька, чи матір, чи діти, чи землі, той багатокротно одержить і успадкує вічне життя.</seg>
          <seg type="verse" n="30">І багато-хто з перших останніми стануть, а останні першими.</seg>
        </div>
        <div type="chapter" n="20">
          <seg type="verse" n="1">Бо Царство Небесне подібне одному господареві, що вдосвіта вийшов згодити робітників у свій виноградник.</seg>
          <seg type="verse" n="2">Згодившися ж він із робітниками по динарію за день, послав їх до свого виноградника.</seg>
          <seg type="verse" n="3">А вийшовши коло години десь третьої, побачив він інших, що стояли без праці на ринку,</seg>
          <seg type="verse" n="4">та й каже до них: Ідіть і ви до мого виноградника, і що буде належати, дам вам.</seg>
          <seg type="verse" n="5">Вони ж відійшли. І вийшов він знов о годині десь шостій й дев'ятій, і те саме зробив.</seg>
          <seg type="verse" n="6">А вийшовши коло години одинадцятої, знайшов інших, що стояли без праці, та й каже до них: Чого тут стоїте цілий день безробітні?</seg>
          <seg type="verse" n="7">Вони кажуть до нього: Бо ніхто не найняв нас. Відказує їм: Ідіть і ви в виноградник.</seg>
          <seg type="verse" n="8">Коли ж вечір настав, то говорить тоді до свого управителя пан виноградника: Поклич робітників, і дай їм заплату, почавши з останніх до перших.</seg>
          <seg type="verse" n="9">І прийшли ті, що з години одинадцятої, і взяли по динарію.</seg>
          <seg type="verse" n="10">Коли ж прийшли перші, то думали, що вони візьмуть більше. Та й вони по динару взяли.</seg>
          <seg type="verse" n="11">А взявши, вони почали нарікати на господаря,</seg>
          <seg type="verse" n="12">кажучи: Ці останні годину одну працювали, а ти прирівняв їх до нас, що витерпіли тягар дня та спекоту...</seg>
          <seg type="verse" n="13">А він відповів і сказав до одного із них: Не кривджу я, друже, тебе, хіба не за динарія згодився зо мною?</seg>
          <seg type="verse" n="14">Візьми ти своє та й іди. Але я хочу дати й цьому ось останньому, як і тобі.</seg>
          <seg type="verse" n="15">Чи ж не вільно мені зо своїм, що я хочу, зробити? Хіба око твоє заздре від того, що я добрий?</seg>
          <seg type="verse" n="16">Отак будуть останні першими, а перші останніми!</seg>
          <seg type="verse" n="17">Побажавши ж піти до Єрусалиму, Ісус взяв осібно Дванадцятьох, і на дорозі їм сповістив:</seg>
          <seg type="verse" n="18">Оце в Єрусалим ми йдемо, і первосвященикам і книжникам виданий буде Син Людський, і засудять на смерть Його...</seg>
          <seg type="verse" n="19">І посганам Його вони видадуть на наругу та на катування, і на розп'яття, але третього дня Він воскресне!</seg>
          <seg type="verse" n="20">Тоді приступила до Нього мати синів Зеведеєвих, і вклонилась, і просила від Нього чогось.</seg>
          <seg type="verse" n="21">А Він їй сказав: Чого хочеш? Вона каже Йому: Скажи, щоб обидва сини мої ці сіли в Царстві Твоїм праворуч один, і ліворуч від Тебе один.</seg>
          <seg type="verse" n="22">А Ісус відповів і сказав: Не знаєте, чого просите. Чи ж можете ви пити чашу, що Я її питиму або христитися хрищенням, що я ним хрищуся? Вони кажуть Йому: Можемо.</seg>
          <seg type="verse" n="23">Він говорить до них: Ви питимете Мою чашу і будете христитися хрищенням, що Я ним хрищуся. А сидіти праворуч Мене та ліворуч не Моє це давати, а кому від Мого Отця те вготовано.</seg>
          <seg type="verse" n="24">Як почули це десятеро, стали гніватися на обох тих братів.</seg>
          <seg type="verse" n="25">А Ісус їх покликав і промовив: Ви знаєте, що князі народів панують над ними, а вельможі їх тиснуть.</seg>
          <seg type="verse" n="26">Не так буде між вами, але хто великим із вас хоче бути, хай буде слугою він вам.</seg>
          <seg type="verse" n="27">А хто з вас бути першим бажає, нехай буде він вам за раба.</seg>
          <seg type="verse" n="28">Так само й Син Людський прийшов не на те, щоб служили Йому, а щоб послужити, і душу Свою дати на викуп за багатьох!</seg>
          <seg type="verse" n="29">Як вони ж з Єрихону виходили, за Ним ішов натовп великий.</seg>
          <seg type="verse" n="30">І ось двоє сліпих, що сиділи при дорозі, почувши, що переходить Ісус, стали кричати, благаючи: Змилуйсь над нами, Господи, Сину Давидів!</seg>
          <seg type="verse" n="31">Народ же сварився на них, щоб мовчали, вони ж іще більше кричали, благаючи: Змилуйсь над нами, Господи, Сину Давидів!</seg>
          <seg type="verse" n="32">Ісус же спинився, покликав їх та й сказав: Що хочете, щоб Я вам зробив?</seg>
          <seg type="verse" n="33">Вони Йому кажуть: Господи, нехай нам розкриються очі!</seg>
          <seg type="verse" n="34">І змилосердивсь Ісус, доторкнувся до їхніх очей, і зараз прозріли їм очі, і вони подалися за Ним.</seg>
        </div>
        <div type="chapter" n="21">
          <seg type="verse" n="1">А коли вони наблизились до Єрусалиму, і прийшли до Вітфагії, до гори до Оливної, тоді Ісус вислав двох учнів,</seg>
          <seg type="verse" n="2">до них, кажучи: Ідіть у село, яке перед вами, і знайдете зараз ослицю прив'язану та з нею осля; відв'яжіть, і Мені приведіть їх.</seg>
          <seg type="verse" n="3">А як хто вам що скаже, відкажіть, що їх потребує Господь, і він зараз пошле їх.</seg>
          <seg type="verse" n="4">А це сталось, щоб справдилось те, що сказав був пророк, промовляючи:</seg>
          <seg type="verse" n="5">Скажіте Сіонській доньці: Ось до тебе йде Цар твій! Він покірливий, і всів на осла, на осля, під'яремної сина.</seg>
          <seg type="verse" n="6">А учні пішли та й зробили, як звелів їм Ісус.</seg>
          <seg type="verse" n="7">Вони привели до Ісуса ослицю й осля, і одежу поклали на них, і Він сів на них.</seg>
          <seg type="verse" n="8">І багато народу стелили одежу свою по дорозі, інші ж різали віття з дерев і стелили дорогою.</seg>
          <seg type="verse" n="9">А народ, що йшов перед Ним і позаду, викрикував, кажучи: Осанна Сину Давидовому! Благословенний, хто йде у Господнє Ім'я! Осанна на висоті!</seg>
          <seg type="verse" n="10">А коли увійшов Він до Єрусалиму, то здвигнулося ціле місто, питаючи: Хто це такий?</seg>
          <seg type="verse" n="11">А народ говорив: Це Пророк, Ісус із Назарету Галілейського!</seg>
          <seg type="verse" n="12">Потому Ісус увійшов у храм Божий, і вигнав усіх продавців і покупців у храмі, і поперевертав грошомінам столи, та ослони продавцям голубів.</seg>
          <seg type="verse" n="13">І сказав їм: Написано: Дім Мій буде домом молитви, а ви робите з нього печеру розбійників.</seg>
          <seg type="verse" n="14">І приступили у храмі до Нього сліпі та криві, і Він їх уздоровив.</seg>
          <seg type="verse" n="15">А первосвященики й книжники, бачивши чуда, що Він учинив, і дітей, що в храмі викрикували: Осанна Сину Давидовому, обурилися,</seg>
          <seg type="verse" n="16">та й сказали Йому: Чи ти чуєш, що кажуть вони? А Ісус відказав їм: Так. Чи ж ви не читали ніколи: Із уст немовлят, і тих, що ссуть, учинив Ти хвалу?</seg>
          <seg type="verse" n="17">І покинувши їх, Він вийшов за місто в Віфанію, і там ніч перебув.</seg>
          <seg type="verse" n="18">А вранці, до міста вертаючись, Він зголоднів.</seg>
          <seg type="verse" n="19">І побачив Він при дорозі одне фіґове дерево, і до нього прийшов, та нічого, крім листя самого, на нім не знайшов. І до нього Він каже: Нехай плоду із тебе не буде ніколи повіки! І фіґове дерево зараз усохло.</seg>
          <seg type="verse" n="20">А учні, побачивши це, дивувалися та говорили: Як швидко всохло це фіґове дерево!...</seg>
          <seg type="verse" n="21">Ісус же промовив у відповідь їм: Поправді кажу вам: Коли б мали ви віру, і не мали сумніву, то вчинили б не тільки як із фіґовим деревом, а якби й цій горі ви сказали: Порушся та кинься до моря, то й станеться те!</seg>
          <seg type="verse" n="22">І все, чого ви в молитві попросите з вірою, то одержите.</seg>
          <seg type="verse" n="23">А коли Він прийшов у храм і навчав, поприходили первосвященики й старші народу до Нього й сказали: Якою Ти владою чиниш оце? І хто Тобі владу цю дав?</seg>
          <seg type="verse" n="24">Ісус же промовив у відповідь їм: Запитаю й Я вас одне слово. Як про нього дасте Мені відповідь, то й Я вам скажу, якою владою Я це чиню.</seg>
          <seg type="verse" n="25">Іванове хрищення звідки було: із неба, чи від людей? Вони ж міркували собі й говорили: Коли скажемо: Із неба, відкаже Він нам: Чого ж ви йому не повірили?</seg>
          <seg type="verse" n="26">А як скажемо: Від людей, боїмося народу, бо Івана вважають усі за пророка.</seg>
          <seg type="verse" n="27">І сказали Ісусові в відповідь: Ми не знаємо. Відказав їм і Він: То й Я вам не скажу, якою владою Я це чиню.</seg>
          <seg type="verse" n="28">А як вам здається? Один чоловік мав двох синів. Прийшовши до першого, він сказав: Піди но, дитино, сьогодні, працюй у винограднику!</seg>
          <seg type="verse" n="29">А той відповів і сказав: Готовий, панотче, і не пішов.</seg>
          <seg type="verse" n="30">І, прийшовши до другого, так само сказав. А той відповів і сказав: Я не хочу. А потім покаявся, і пішов.</seg>
          <seg type="verse" n="31">Котрий же з двох учинив волю батькову? Вони кажуть: Останній. Ісус промовляє до них: Поправді кажу вам, що митники та блудодійки випереджують вас у Боже Царство.</seg>
          <seg type="verse" n="32">Бо прийшов був до вас дорогою праведности Іван, та йому не повірили ви, а митники та блудодійки йняли йому віри. А ви бачили, та проте не покаялися й опісля, щоб повірити йому.</seg>
          <seg type="verse" n="33">Послухайте іншої притчі. Був господар один. Насадив виноградника він, обгородив його муром, видовбав у ньому чавило, башту поставив, і віддав його винарям, та й пішов.</seg>
          <seg type="verse" n="34">Коли ж надійшов час плодів, він до винарів послав рабів своїх, щоб прийняти плоди свої.</seg>
          <seg type="verse" n="35">Винарі ж рабів його похапали, і одного побили, а другого замордували, а того вкаменували.</seg>
          <seg type="verse" n="36">Знов послав він інших рабів, більш як перше, та й їм учинили те саме.</seg>
          <seg type="verse" n="37">Нарешті послав до них сина свого і сказав: Посоромляться сина мого.</seg>
          <seg type="verse" n="38">Але винарі, як побачили сина, міркувати собі стали: Це спадкоємець; ходім, замордуймо його, і заберемо його спадщину!</seg>
          <seg type="verse" n="39">І, схопивши його, вони вивели за виноградник його, та й убили.</seg>
          <seg type="verse" n="40">Отож, як прибуде той пан виноградника, що зробить він тим винарям?</seg>
          <seg type="verse" n="41">Вони кажуть Йому: Злочинців погубить жорстоко, виноградника ж віддасть іншим винарям, що будуть плоди віддавати йому своєчасно.</seg>
          <seg type="verse" n="42">Ісус промовляє до них: Чи ви не читали ніколи в Писанні: Камінь, що його будівничі відкинули, той наріжним став каменем; від Господа сталося це, і дивне воно в очах наших!</seg>
          <seg type="verse" n="43">Тому кажу вам, що від вас Царство Боже відійметься, і дасться народові, що плоди його буде приносити.</seg>
          <seg type="verse" n="44">І хто впаде на цей камінь розіб'ється, а на кого він сам упаде то розчавить його.</seg>
          <seg type="verse" n="45">А як первосвященики та фарисеї почули ці притчі Його, то вони зрозуміли, що про них Він говорить.</seg>
          <seg type="verse" n="46">І намагались схопити Його, але побоялись людей, бо вважали Його за Пророка.</seg>
        </div>
        <div type="chapter" n="22">
          <seg type="verse" n="1">А Ісус, відповідаючи, знов почав говорити їм притчами, кажучи:</seg>
          <seg type="verse" n="2">Царство Небесне подібне одному цареві, що весілля справляв був для сина свого.</seg>
          <seg type="verse" n="3">І послав він своїх рабів покликати тих, хто був на весілля запрошений, та ті не хотіли прийти.</seg>
          <seg type="verse" n="4">Знову послав він інших рабів, наказуючи: Скажіть запрошеним: Ось я приготував обід свій, закололи бики й відгодоване, і все готове. Ідіть на весілля!</seg>
          <seg type="verse" n="5">Та вони злегковажили та порозходились, той на поле своє, а той на свій торг.</seg>
          <seg type="verse" n="6">А останні, похапавши рабів його, знущалися, та й повбивали їх.</seg>
          <seg type="verse" n="7">І розгнівався цар, і послав своє військо, і вигубив тих убійників, а їхнє місто спалив.</seg>
          <seg type="verse" n="8">Тоді каже рабам своїм: Весілля готове, але недостойні були ті покликані.</seg>
          <seg type="verse" n="9">Тож підіть на роздоріжжя, і кого тільки спіткаєте, кличте їх на весілля.</seg>
          <seg type="verse" n="10">І вийшовши раби ті на роздоріжжя, зібрали всіх, кого тільки спіткали, злих і добрих. І весільна кімната гістьми переповнилась.</seg>
          <seg type="verse" n="11">Як прийшов же той цар на гостей подивитись, побачив там чоловіка, в одежу весільну не вбраного,</seg>
          <seg type="verse" n="12">та й каже йому: Як ти, друже, ввійшов сюди, не мавши одежі весільної? Той же мовчав.</seg>
          <seg type="verse" n="13">Тоді цар сказав своїм слугам: Зв'яжіть йому ноги та руки, та й киньте до зовнішньої темряви, буде плач там і скрегіт зубів...</seg>
          <seg type="verse" n="14">Бо багато покликаних, та вибраних мало.</seg>
          <seg type="verse" n="15">Тоді фарисеї пішли й умовлялись, як зловити на слові Його.</seg>
          <seg type="verse" n="16">І посилають до Нього своїх учнів із іродіянами, і кажуть: Учителю, знаємо ми, що Ти справедливий, і наставляєш на Божу дорогу правдиво, і не зважаєш ні на кого, бо на людське обличчя не дивишся Ти.</seg>
          <seg type="verse" n="17">Скажи ж нам, як здається Тобі: чи годиться давати податок для кесаря, чи ні?</seg>
          <seg type="verse" n="18">А Ісус, знавши їхнє лукавство, сказав: Чого ви, лицеміри, Мене випробовуєте?</seg>
          <seg type="verse" n="19">Покажіть Мені гріш податковий. І принесли динарія Йому.</seg>
          <seg type="verse" n="20">А Він каже до них: Чий це образ і напис?</seg>
          <seg type="verse" n="21">Ті відказують: Кесарів. Тоді каже Він їм: Тож віддайте кесареве кесареві, а Богові Боже.</seg>
          <seg type="verse" n="22">А почувши таке, вони диву далися. І, лишивши Його, відійшли.</seg>
          <seg type="verse" n="23">Того дня приступили до Нього саддукеї, що твердять, ніби нема воскресення, і запитали Його,</seg>
          <seg type="verse" n="24">та й сказали: Учителю, Мойсей наказав: Коли хто помре, не мавши дітей, то нехай його брат візьме вдову його, і відновить насіння для брата свого.</seg>
          <seg type="verse" n="25">Було ж у нас сім братів. І перший, одружившись, умер, і, не мавши насіння, зоставив дружину свою братові своєму.</seg>
          <seg type="verse" n="26">Так само і другий, і третій, аж до сьомого.</seg>
          <seg type="verse" n="27">А по всіх вмерла й жінка.</seg>
          <seg type="verse" n="28">Отож, у воскресенні котрому з сімох вона дружиною буде? Бо всі мали її.</seg>
          <seg type="verse" n="29">Ісус же промовив у відповідь їм: Помиляєтесь ви, не знавши писання, ні Божої сили.</seg>
          <seg type="verse" n="30">Бо в воскресенні ні женяться, ані заміж виходять, але як Анголи ті на небі.</seg>
          <seg type="verse" n="31">А про воскресення померлих хіба не читали прореченого вам від Бога, що каже:</seg>
          <seg type="verse" n="32">Я Бог Авраамів, і Бог Ісаків, і Бог Яковів; Бог не є Богом мертвих, а живих.</seg>
          <seg type="verse" n="33">А народ, чувши це, дивувався науці Його.</seg>
          <seg type="verse" n="34">Фарисеї ж, почувши, що Він уста замкнув саддукеям, зібралися разом.</seg>
          <seg type="verse" n="35">І спитався один із них, учитель Закону, Його випробовуючи й кажучи:</seg>
          <seg type="verse" n="36">Учителю, котра заповідь найбільша в Законі?</seg>
          <seg type="verse" n="37">Він же промовив йому: Люби Господа Бога свого всім серцем своїм, і всією душею своєю, і всією своєю думкою.</seg>
          <seg type="verse" n="38">Це найбільша й найперша заповідь.</seg>
          <seg type="verse" n="39">А друга однакова з нею: Люби свого ближнього, як самого себе.</seg>
          <seg type="verse" n="40">На двох оцих заповідях увесь Закон і Пророки стоять.</seg>
          <seg type="verse" n="41">Коли ж фарисеї зібрались, Ісус їх запитав,</seg>
          <seg type="verse" n="42">і сказав: Що ви думаєте про Христа? Чий Він син? Вони Йому кажуть: Давидів.</seg>
          <seg type="verse" n="43">Він до них промовляє: Як же то силою Духа Давид Його Господом зве, коли каже:</seg>
          <seg type="verse" n="44">Промовив Господь Господеві моєму: сядь праворуч Мене, доки не покладу Я Твоїх ворогів підніжком ногам Твоїм.</seg>
          <seg type="verse" n="45">Тож, коли Давид зве Його Господом, як же Він йому син?</seg>
          <seg type="verse" n="46">І ніхто не спромігся відповісти Йому ані слова... І ніхто з того дня не наважувався більш питати Його.</seg>
        </div>
        <div type="chapter" n="23">
          <seg type="verse" n="1">Тоді промовив Ісус до народу й до учнів Своїх,</seg>
          <seg type="verse" n="2">і сказав: На сидінні Мойсеєвім усілися книжники та фарисеї.</seg>
          <seg type="verse" n="3">Тож усе, що вони скажуть вам, робіть і виконуйте; та за вчинками їхніми не робіть, бо говорять вони та не роблять того!</seg>
          <seg type="verse" n="4">Вони ж в'яжуть тяжкі тягарі, і кладуть їх на людські рамена, самі ж навіть пальцем своїм не хотять їх порушити...</seg>
          <seg type="verse" n="5">Усі ж учинки свої вони роблять, щоб їх бачили люди, і богомілля свої розширяють, і здовжують китиці.</seg>
          <seg type="verse" n="6">І люблять вони передніші місця на бенкетах, і передніші лавки в синагогах,</seg>
          <seg type="verse" n="7">і привіти на ринках, і щоб звали їх люди: Учителю!</seg>
          <seg type="verse" n="8">А ви вчителями не звіться, бо один вам Учитель, а ви всі брати.</seg>
          <seg type="verse" n="9">І не називайте нікого отцем на землі, бо один вам Отець, що на небі.</seg>
          <seg type="verse" n="10">І не звіться наставниками, бо один вам Наставник, Христос.</seg>
          <seg type="verse" n="11">Хто між вами найбільший, хай слугою вам буде!</seg>
          <seg type="verse" n="12">Хто бо підноситься, буде понижений, хто ж понижується, той піднесеться.</seg>
          <seg type="verse" n="13">Горе ж вам, книжники та фарисеї, лицеміри, що перед людьми зачиняєте Царство Небесне, бо й самі ви не входите, ані тих, хто хоче ввійти, увійти не пускаєте!</seg>
          <seg type="verse" n="14">Горе ж вам, книжники та фарисеї, лицеміри, що вдовині хати поїдаєте, і напоказ молитесь довго, через те осуд тяжчий ви приймете!</seg>
          <seg type="verse" n="15">Горе вам, книжники та фарисеї, лицеміри, що обходите море та землю, щоб придбати нововірця одного; а коли те стається, то робите його сином геєнни, вдвоє гіршим від вас!</seg>
          <seg type="verse" n="16">Горе вам, проводирі ви сліпі, що говорите: Коли хто поклянеться храмом, то нічого; а хто поклянеться золотом храму, то той винуватий.</seg>
          <seg type="verse" n="17">Нерозумні й сліпі, що бо більше: чи золото, чи той храм, що освячує золото?</seg>
          <seg type="verse" n="18">І: Коли хто поклянеться жертівником, то нічого, а хто поклянеться жертвою, що на нім, то він винуватий.</seg>
          <seg type="verse" n="19">Нерозумні й сліпі, що бо більше: чи жертва, чи той жертівник, що освячує жертву?</seg>
          <seg type="verse" n="20">Отож, хто клянеться жертівником, клянеться ним та всім, що на ньому.</seg>
          <seg type="verse" n="21">І хто храмом клянеться, клянеться ним та Тим, Хто живе в нім.</seg>
          <seg type="verse" n="22">І хто небом клянеться, клянеться Божим престолом і Тим, Хто на ньому сидить.</seg>
          <seg type="verse" n="23">Горе вам, книжники та фарисеї, лицеміри, що даєте десятину із м'яти, і ганусу й кмину, але найважливіше в Законі покинули: суд, милосердя та віру; це треба робити, і того не кидати.</seg>
          <seg type="verse" n="24">Проводирі ви сліпі, що відціджуєте комаря, а верблюда ковтаєте!</seg>
          <seg type="verse" n="25">Горе вам, книжники та фарисеї, лицеміри, що чистите зовнішність кухля та миски, а всередині повні вони здирства й кривди!</seg>
          <seg type="verse" n="26">Фарисею сліпий, очисти перше середину кухля, щоб чистий він був і назовні!</seg>
          <seg type="verse" n="27">Горе вам, книжники та фарисеї, лицеміри, що подібні до гробів побілених, які гарними зверху здаються, а всередині повні трупних кісток та всякої нечистости!</seg>
          <seg type="verse" n="28">Так і ви, назовні здаєтеся людям за праведних, а всередині повні лицемірства та беззаконня!</seg>
          <seg type="verse" n="29">Горе вам, книжники та фарисеї, лицеміри, що пророкам надгробники ставите, і праведникам прикрашаєте пам'ятники,</seg>
          <seg type="verse" n="30">та говорите: Якби ми жили за днів наших батьків, то ми не були б спільниками їхніми в крові пророків.</seg>
          <seg type="verse" n="31">Тим самим на себе свідкуєте, що сини ви убивців пророків.</seg>
          <seg type="verse" n="32">Доповніть і ви міру провини ваших батьків!</seg>
          <seg type="verse" n="33">О змії, о роде гадючий, як ви втечете від засуду до геєнни?</seg>
          <seg type="verse" n="34">І ось тому посилаю до вас Я пророків, і мудрих, і книжників; частину їх ви повбиваєте та розіпнете, а частину їх ви бичуватимете в синагогах своїх, і будете гнати з міста до міста.</seg>
          <seg type="verse" n="35">Щоб спала на вас уся праведна кров, що пролита була на землі, від крови Авеля праведного, аж до крови Захарія, Варахіїного сина, що ви замордували його між храмом і жертівником!</seg>
          <seg type="verse" n="36">Поправді кажу вам: Оце все спаде на рід цей!</seg>
          <seg type="verse" n="37">Єрусалиме, Єрусалиме, що вбиваєш пророків та каменуєш посланих до тебе! Скільки разів Я хотів зібрати діти твої, як та квочка збирає під крила курчаток своїх, та ви не захотіли!</seg>
          <seg type="verse" n="38">Ось ваш дім залишається порожній для вас!</seg>
          <seg type="verse" n="39">Говорю бо Я вам: Відтепер ви Мене не побачите, аж поки не скажете: Благословенний, Хто йде у Господнє Ім'я!</seg>
        </div>
        <div type="chapter" n="24">
          <seg type="verse" n="1">І вийшов Ісус і від храму пішов. І підійшли Його учні, щоб Йому показати будинки храмові.</seg>
          <seg type="verse" n="2">Він же промовив у відповідь їм: Чи бачите ви все оце? Поправді кажу вам: Не залишиться тут навіть камінь на камені, який не зруйнується!...</seg>
          <seg type="verse" n="3">Коли ж Він сидів на Оливній горі, підійшли Його учні до Нього самотньо й спитали: Скажи нам, коли станеться це? І яка буде ознака приходу Твого й кінця віку?</seg>
          <seg type="verse" n="4">Ісус же промовив у відповідь їм: Стережіться, щоб вас хто не звів!</seg>
          <seg type="verse" n="5">Бо багато хто прийде в Ім'я Моє, кажучи: Я Христос. І зведуть багатьох.</seg>
          <seg type="verse" n="6">Ви ж про війни почуєте, і про воєнні чутки, глядіть, не лякайтесь, бо статись належить тому. Але це не кінець ще.</seg>
          <seg type="verse" n="7">Бо повстане народ на народ, і царство на царство, і голод, мор та землетруси настануть місцями.</seg>
          <seg type="verse" n="8">А все це початок терпінь породільних.</seg>
          <seg type="verse" n="9">На муки тоді видаватимуть вас, і вбиватимуть вас, і вас будуть ненавидіти всі народи за Ймення Моє.</seg>
          <seg type="verse" n="10">І багато-хто в той час спокусяться, і видавати один одного будуть, і один одного будуть ненавидіти.</seg>
          <seg type="verse" n="11">Постане багато фальшивих пророків, і зведуть багатьох.</seg>
          <seg type="verse" n="12">І через розріст беззаконства любов багатьох охолоне.</seg>
          <seg type="verse" n="13">А хто витерпить аж до кінця, той буде спасений!</seg>
          <seg type="verse" n="14">І проповідана буде ця Євангелія Царства по цілому світові, на свідоцтво народам усім. І тоді прийде кінець!</seg>
          <seg type="verse" n="15">Тож, коли ви побачите ту гидоту спустошення, що про неї звіщав був пророк Даниїл, на місці святому, хто читає, нехай розуміє,</seg>
          <seg type="verse" n="16">тоді ті, хто в Юдеї, нехай в гори втікають.</seg>
          <seg type="verse" n="17">Хто на покрівлі, нехай той не сходить узяти речі з дому свого.</seg>
          <seg type="verse" n="18">І хто на полі, хай назад не вертається взяти одежу свою.</seg>
          <seg type="verse" n="19">Горе ж вагітним і тим, хто годує грудьми, за днів тих!</seg>
          <seg type="verse" n="20">Моліться ж, щоб ваша втеча не сталась зимою, ані в суботу.</seg>
          <seg type="verse" n="21">Бо скорбота велика настане тоді, якої не було з первопочину світу аж досі й не буде.</seg>
          <seg type="verse" n="22">І коли б не вкоротились ті дні, не спаслася б ніяка людина; але через вибраних дні ті вкоротяться.</seg>
          <seg type="verse" n="23">Тоді, як хто скаже до вас: Ото, Христос тут чи Отам, не йміть віри.</seg>
          <seg type="verse" n="24">Бо постануть христи неправдиві, і неправдиві пророки, і будуть чинити великі ознаки та чуда, що звели б, коли б можна, і вибраних.</seg>
          <seg type="verse" n="25">Оце Я наперед вам сказав.</seg>
          <seg type="verse" n="26">А коли скажуть вам: Ось Він у пустині не виходьте, Ось Він у криївках не вірте!</seg>
          <seg type="verse" n="27">Бо як блискавка та вибігає зо сходу, і з'являється аж до заходу, так буде і прихід Сина Людського.</seg>
          <seg type="verse" n="28">Бо де труп, там зберуться орли.</seg>
          <seg type="verse" n="29">І зараз, по скорботі тих днів, сонце затьмиться, і місяць не дасть свого світла, і зорі попадають з неба, і сили небесні порушаться.</seg>
          <seg type="verse" n="30">І того часу на небі з'явиться знак Сина Людського, і тоді заголосять всі земні племена, і побачать вони Сина Людського, що йтиме на хмарах небесних із великою потугою й славою.</seg>
          <seg type="verse" n="31">І пошле Анголів Своїх Він із голосним сурмовим гуком, і зберуть Його вибраних від вітрів чотирьох, від кінців неба аж до кінців його.</seg>
          <seg type="verse" n="32">Від дерева ж фіґового навчіться прикладу: коли віття його вже розпукується, і кинеться листя, то ви знаєте, що близько вже літо.</seg>
          <seg type="verse" n="33">Так і ви: коли все це побачите, знайте, що близько, під дверима!</seg>
          <seg type="verse" n="34">Поправді кажу вам: не перейде цей рід, аж усе оце станеться.</seg>
          <seg type="verse" n="35">Небо й земля проминеться, але не минуться слова Мої!</seg>
          <seg type="verse" n="36">А про день той й годину не знає ніхто: ані Анголи небесні, ані Син, лише Сам Отець.</seg>
          <seg type="verse" n="37">Як було за днів Ноєвих, так буде і прихід Сина Людського.</seg>
          <seg type="verse" n="38">Бо так само, як за днів до потопу всі їли й пили, женилися й заміж виходили, аж до дня, коли Ной увійшов до ковчегу,</seg>
          <seg type="verse" n="39">і не знали, аж поки потоп не прийшов та й усіх не забрав, так буде і прихід Сина Людського.</seg>
          <seg type="verse" n="40">Будуть двоє на полі тоді, один візьметься, а другий полишиться.</seg>
          <seg type="verse" n="41">Дві будуть молоти на жорнах, одна візьметься, а друга полишиться.</seg>
          <seg type="verse" n="42">Тож пильнуйте, бо не знаєте, котрого дня прийде Господь ваш.</seg>
          <seg type="verse" n="43">Знайте ж це, що коли б знав господар, о котрій сторожі прийде злодій, то він пильнував би, і підкопати свого дому не дав би.</seg>
          <seg type="verse" n="44">Тому будьте готові й ви, бо прийде Син Людський тієї години, коли ви не думаєте!</seg>
          <seg type="verse" n="45">Хто ж вірний і мудрий раб, якого пан поставив над своїми челядниками давати своєчасно поживу для них?</seg>
          <seg type="verse" n="46">Блаженний той раб, що пан його прийде та знайде, що робить він так!</seg>
          <seg type="verse" n="47">Поправді кажу вам, що над цілим маєтком своїм він поставить його.</seg>
          <seg type="verse" n="48">А як той злий раб скаже у серці своїм: Забариться пан мій прийти,</seg>
          <seg type="verse" n="49">і зачне бити товаришів своїх, а їсти та пити з п'яницями,</seg>
          <seg type="verse" n="50">то пан того раба прийде дня, якого він не сподівається, і о годині, якої не знає.</seg>
          <seg type="verse" n="51">І він пополовині розітне його, і визначить долю йому з лицемірами, буде плач там і скрегіт зубів!</seg>
        </div>
        <div type="chapter" n="25">
          <seg type="verse" n="1">Тоді Царство Небесне буде подібне до десяти дів, що побрали каганці свої, та й пішли зустрічати молодого.</seg>
          <seg type="verse" n="2">П'ять же з них нерозумні були, а п'ять мудрі.</seg>
          <seg type="verse" n="3">Нерозумні ж, узявши каганці, не взяли із собою оливи.</seg>
          <seg type="verse" n="4">А мудрі набрали оливи в посудинки разом із своїми каганцями.</seg>
          <seg type="verse" n="5">А коли забаривсь молодий, то всі задрімали й поснули.</seg>
          <seg type="verse" n="6">А опівночі крик залунав: Ось молодий, виходьте назустріч!</seg>
          <seg type="verse" n="7">Схопились тоді всі ті діви, і каганці свої наготували.</seg>
          <seg type="verse" n="8">Нерозумні ж сказали до мудрих: Дайте нам із своєї оливи, бо наші каганці ось гаснуть.</seg>
          <seg type="verse" n="9">Мудрі ж відповіли та сказали: Щоб, бува, нам і вам не забракло, краще вдайтеся до продавців, і купіть собі.</seg>
          <seg type="verse" n="10">І як вони купувати пішли, то прибув молодий; і готові ввійшли на весілля з ним, і замкнені двері були.</seg>
          <seg type="verse" n="11">А потім прийшла й решта дів і казала: Пане, пане, відчини нам!</seg>
          <seg type="verse" n="12">Він же в відповідь їм проказав: Поправді кажу вам, не знаю я вас!</seg>
          <seg type="verse" n="13">Тож пильнуйте, бо не знаєте ні дня, ні години, коли прийде Син Людський!</seg>
          <seg type="verse" n="14">Так само ж один чоловік, як відходив, покликав своїх рабів і передав їм добро своє.</seg>
          <seg type="verse" n="15">І одному він дав п'ять талантів, а другому два, а тому один, кожному за спроможністю його. І відійшов.</seg>
          <seg type="verse" n="16">А той, що взяв п'ять талантів, негайно пішов і орудував ними, і набув він п'ять інших талантів.</seg>
          <seg type="verse" n="17">Так само ж і той, що взяв два і він ще два інших набув.</seg>
          <seg type="verse" n="18">А той, що одного взяв, пішов та й закопав його в землю, і сховав срібло пана свого.</seg>
          <seg type="verse" n="19">По довгому ж часі вернувся пан тих рабів, та й від них зажадав обрахунку.</seg>
          <seg type="verse" n="20">І прийшов той, що взяв п'ять талантів, приніс іще п'ять талантів і сказав: Пане мій, п'ять талантів мені передав ти, ось я здобув інші п'ять талантів.</seg>
          <seg type="verse" n="21">Сказав же йому його пан: Гаразд, рабе добрий і вірний! Ти в малому був вірний, над великим поставлю тебе, увійди до радощів пана свого!</seg>
          <seg type="verse" n="22">Підійшов же й той, що взяв два таланти, і сказав: Два таланти мені передав ти, ось іще два таланти здобув я.</seg>
          <seg type="verse" n="23">казав йому пан його: Гаразд, рабе добрий і вірний! Ти в малому був вірний, над великим поставлю тебе, увійди до радощів пана свого!</seg>
          <seg type="verse" n="24">Підійшов же і той, що одного таланта взяв, і сказав: Я знав тебе, пане, що тверда ти людина, ти жнеш, де не сіяв, і збираєш, де не розсипав.</seg>
          <seg type="verse" n="25">І я побоявся, пішов і таланта твого сховав у землю. Ото маєш своє...</seg>
          <seg type="verse" n="26">І відповів його пан і сказав йому: Рабе лукавий і лінивий! Ти знав, що я жну, де не сіяв, і збираю, де не розсипав?</seg>
          <seg type="verse" n="27">Тож тобі було треба віддати гроші мої грошомінам, і, вернувшись, я взяв би з прибутком своє.</seg>
          <seg type="verse" n="28">Візьміть же від нього таланта, і віддайте тому, що десять талантів він має.</seg>
          <seg type="verse" n="29">Бо кожному, хто має, дасться йому та й додасться, хто ж не має, забереться від нього й те, що він має.</seg>
          <seg type="verse" n="30">А раба непотрібного вкиньте до зовнішньої темряви, буде плач там і скрегіт зубів!</seg>
          <seg type="verse" n="31">Коли ж прийде Син Людський у славі Своїй, і всі Анголи з Ним, тоді Він засяде на престолі слави Своєї.</seg>
          <seg type="verse" n="32">І перед Ним усі народи зберуться, і Він відділить одного від одного їх, як відділяє вівчар овець від козлів.</seg>
          <seg type="verse" n="33">І поставить Він вівці праворуч Себе, а козлята ліворуч.</seg>
          <seg type="verse" n="34">Тоді скаже Цар тим, хто праворуч Його: Прийдіть, благословенні Мого Отця, посядьте Царство, уготоване вам від закладин світу.</seg>
          <seg type="verse" n="35">Бо Я голодував був і ви нагодували Мене, прагнув і ви напоїли Мене, мандрівником Я був і Мене прийняли ви.</seg>
          <seg type="verse" n="36">Був нагий і Мене зодягли ви, слабував і Мене ви відвідали, у в'язниці Я був і прийшли ви до Мене.</seg>
          <seg type="verse" n="37">Тоді відповідять Йому праведні й скажуть: Господи, коли то Тебе ми голодного бачили і нагодували, або спрагненого і напоїли?</seg>
          <seg type="verse" n="38">Коли то Тебе мандрівником ми бачили і прийняли, чи нагим і зодягли?</seg>
          <seg type="verse" n="39">Коли то Тебе ми недужого бачили, чи в в'язниці і до Тебе прийшли?</seg>
          <seg type="verse" n="40">Цар відповість і промовить до них: Поправді кажу вам: що тільки вчинили ви одному з найменших братів Моїх цих, те Мені ви вчинили.</seg>
          <seg type="verse" n="41">Тоді скаже й тим, хто ліворуч: Ідіть ви від Мене, прокляті, у вічний огонь, що дияволові та його посланцям приготований.</seg>
          <seg type="verse" n="42">Бо Я голодував був і не нагодували Мене, прагнув і ви не напоїли Мене,</seg>
          <seg type="verse" n="43">мандрівником Я був і не прийняли ви Мене, був нагий і не зодягли ви Мене, слабий і в в'язниці і Мене не відвідали ви.</seg>
          <seg type="verse" n="44">Тоді відповідять і вони, промовляючи: Господи, коли то Тебе ми голодного бачили, або спрагненого, або мандрівником, чи нагого, чи недужого, чи в в'язниці і не послужили Тобі?</seg>
          <seg type="verse" n="45">Тоді Він відповість їм і скаже: Поправді кажу вам: чого тільки одному з найменших цих ви не вчинили, Мені не вчинили!</seg>
          <seg type="verse" n="46">І ці підуть на вічную муку, а праведники на вічне життя.</seg>
        </div>
        <div type="chapter" n="26">
          <seg type="verse" n="1">І сталось, коли закінчив Ісус усі ці слова, Він сказав Своїм учням:</seg>
          <seg type="verse" n="2">Ви знаєте, що через два дні буде Пасха, і Людський Син буде виданий на розп'яття.</seg>
          <seg type="verse" n="3">Тоді первосвященики, і книжники, і старші народу зібралися в домі первосвященика, званого Кайяфою,</seg>
          <seg type="verse" n="4">і радилися, щоб підступом взяти Ісуса й забити.</seg>
          <seg type="verse" n="5">І вони говорили: Та не в свято, щоб бува колотнеча в народі не сталась.</seg>
          <seg type="verse" n="6">Коли ж Ісус був у Віфанії, у домі Симона прокаженого,</seg>
          <seg type="verse" n="7">підійшла одна жінка до Нього, маючи алябастрову пляшечку дорогоцінного мира, і вилила на Його голову, як сидів при столі Він.</seg>
          <seg type="verse" n="8">Як побачили ж учні це, то обурилися та й сказали: Нащо таке марнотратство?</seg>
          <seg type="verse" n="9">Бо дорого можна було б це продати, і віддати убогим.</seg>
          <seg type="verse" n="10">Зрозумівши Ісус, промовив до них: Чого прикрість ви робите жінці? Вона ж добрий учинок зробила Мені.</seg>
          <seg type="verse" n="11">Бо вбогих ви маєте завжди з собою, а Мене не постійно ви маєте.</seg>
          <seg type="verse" n="12">Бо, виливши миро оце на тіло Моє, вона те вчинила на похорон Мій.</seg>
          <seg type="verse" n="13">Поправді кажу вам: де тільки оця Євангелія проповідувана буде в цілому світі, на пам'ятку їй буде сказане й те, що зробила вона!</seg>
          <seg type="verse" n="14">Тоді один із Дванадцятьох, званий Юдою Іскаріотським, подався до первосвящеників,</seg>
          <seg type="verse" n="15">і сказав: Що хочете дати мені, і я вам Його видам? І вони йому виплатили тридцять срібняків.</seg>
          <seg type="verse" n="16">І він відтоді шукав слушного часу, щоб видати Його.</seg>
          <seg type="verse" n="17">А першого дня Опрісноків учні підійшли до Ісуса й сказали Йому: Де хочеш, щоб ми приготували пасху спожити Тобі?</seg>
          <seg type="verse" n="18">А Він відказав: Ідіть до такого то в місто, і перекажіть йому: каже Вчитель: час Мій близький, справлю Пасху з Своїми учнями в тебе.</seg>
          <seg type="verse" n="19">І учні зробили, як звелів їм Ісус, і зачали пасху готувати.</seg>
          <seg type="verse" n="20">А коли настав вечір, Він із дванадцятьма учнями сів за стіл.</seg>
          <seg type="verse" n="21">І, як вони споживали, Він сказав: Поправді кажу вам, що один із вас видасть Мене...</seg>
          <seg type="verse" n="22">А вони засмутилися тяжко, і кожен із них став питати Його: Чи не я то, о Господи?</seg>
          <seg type="verse" n="23">А Він відповів і промовив: Хто руку свою вмочить у миску зо Мною, той видасть Мене.</seg>
          <seg type="verse" n="24">Людський Син справді йде, як про Нього написано; але горе тому чоловікові, що видасть Людського Сина! Було б краще йому, коли б той чоловік не родився!</seg>
          <seg type="verse" n="25">Юда ж, зрадник Його, відповів і сказав: Чи не я то, Учителю? Відказав Він йому: Ти сказав...</seg>
          <seg type="verse" n="26">Як вони ж споживали, Ісус узяв хліб, і поблагословив, поламав, і давав Своїм учням, і сказав: Прийміть, споживайте, це тіло Моє.</seg>
          <seg type="verse" n="27">А взявши чашу, і подяку вчинивши, Він подав їм і сказав: Пийте з неї всі,</seg>
          <seg type="verse" n="28">бо це кров Моя Нового Заповіту, що за багатьох проливається на відпущення гріхів!</seg>
          <seg type="verse" n="29">Кажу ж вам, що віднині не питиму Я від оцього плоду виноградного аж до дня, коли з вами його новим питиму в Царстві Мого Отця.</seg>
          <seg type="verse" n="30">А коли відспівали вони, то на гору Оливну пішли.</seg>
          <seg type="verse" n="31">Промовляє тоді їм Ісус: Усі ви через Мене спокуситеся ночі цієї. Бо написано: Уражу пастиря, і розпорошаться вівці отари.</seg>
          <seg type="verse" n="32">По воскресенні ж Своїм Я вас випереджу в Галілеї.</seg>
          <seg type="verse" n="33">А Петро відповів і сказав Йому: Якби й усі спокусились про Тебе, я не спокушуся ніколи.</seg>
          <seg type="verse" n="34">Промовив до нього Ісус: Поправді кажу тобі, що ночі цієї, перше ніж заспіває півень, відречешся ти тричі від Мене...</seg>
          <seg type="verse" n="35">Говорить до Нього Петро: Коли б мені навіть умерти з Тобою, я не відречуся від Тебе! Так сказали й усі учні.</seg>
          <seg type="verse" n="36">Тоді з ними приходить Ісус до місцевости, званої Гефсиманія, і промовляє до учнів: Посидьте ви тут, аж поки піду й помолюся отам.</seg>
          <seg type="verse" n="37">І, взявши Петра й двох синів Зеведеєвих, зачав сумувати й тужити.</seg>
          <seg type="verse" n="38">Тоді промовляє до них: Обгорнена сумом смертельним душа Моя! Залишіться тут, і попильнуйте зо Мною...</seg>
          <seg type="verse" n="39">І, трохи далі пройшовши, упав Він долілиць, та молився й благав: Отче Мій, коли можна, нехай обмине ця чаша Мене... Та проте, не як Я хочу, а як Ти...</seg>
          <seg type="verse" n="40">І, вернувшись до учнів, знайшов їх, що спали, і промовив Петрові: Отак, не змогли ви й однієї години попильнувати зо Мною?...</seg>
          <seg type="verse" n="41">Пильнуйте й моліться, щоб не впасти на спробу, бадьорий бо дух, але немічне тіло.</seg>
          <seg type="verse" n="42">Відійшовши ще вдруге, Він молився й благав: Отче Мій, як ця чаша не може минути Мене, щоб не пити її, нехай станеться воля Твоя!</seg>
          <seg type="verse" n="43">І, прийшовши, ізнову знайшов їх, що спали, бо зважніли їм очі були.</seg>
          <seg type="verse" n="44">І, залишивши їх, знов пішов, і помолився втретє, те саме слово промовивши.</seg>
          <seg type="verse" n="45">Потому приходить до учнів і їм промовляє: Ви ще далі спите й спочиваєте? Ось година наблизилась, і до рук грішникам виданий буде Син Людський...</seg>
          <seg type="verse" n="46">Уставайте, ходім, ось наблизився Мій зрадник!</seg>
          <seg type="verse" n="47">І коли Він іще говорив, аж ось прийшов Юда, один із Дванадцятьох, а з ним люду багато від первосвящеників і старших народу з мечами та киями.</seg>
          <seg type="verse" n="48">А зрадник Його дав був знака їм, кажучи: Кого поцілую, то Він, беріть Його.</seg>
          <seg type="verse" n="49">І зараз Він підійшов до Ісуса й сказав: Радій, Учителю! І поцілував Його.</seg>
          <seg type="verse" n="50">Ісус же йому відказав: Чого, друже, прийшов ти? Тоді приступили та руки наклали на Ісуса, і схопили Його.</seg>
          <seg type="verse" n="51">А ось один із тих, що з Ісусом були, витягнув руку, і меча свого вихопив та й рубонув раба первосвященика, і відтяв йому вухо.</seg>
          <seg type="verse" n="52">Тоді промовляє до нього Ісус: Сховай свого меча в його місце, бо всі, хто візьме меча, від меча і загинуть.</seg>
          <seg type="verse" n="53">Чи ти думаєш, що не можу тепер упросити Свого Отця, і Він дасть Мені зараз більше дванадцяти леґіонів Анголів?</seg>
          <seg type="verse" n="54">Але як має збутись Писання, що так статися мусить?</seg>
          <seg type="verse" n="55">Тієї години промовив Ісус до народу: Немов на розбійника вийшли з мечами та киями, щоб узяти Мене! Я щоденно у храмі сидів і навчав, і Мене не взяли ви.</seg>
          <seg type="verse" n="56">Це ж сталось усе, щоб збулися писання пророків. Усі учні тоді залишили Його й повтікали...</seg>
          <seg type="verse" n="57">А вони схопили Ісуса, і повели до первосвященика Кайяфи, де зібралися книжники й старші.</seg>
          <seg type="verse" n="58">Петро ж здалека йшов услід за Ним аж до двору первосвященика, і, ввійшовши всередину, сів із службою, щоб бачити кінець.</seg>
          <seg type="verse" n="59">А первосвященики та ввесь синедріон шукали на Ісуса неправдивого свідчення, щоб смерть заподіяти Йому,</seg>
          <seg type="verse" n="60">і не знаходили, хоч кривосвідків багато підходило. Аж ось накінець з'явилися двоє,</seg>
          <seg type="verse" n="61">і сказали: Він говорив: Я можу зруйнувати храм Божий, і за три дні збудувати його.</seg>
          <seg type="verse" n="62">Тоді первосвященик устав і до Нього сказав: Ти нічого не відповідаєш на те, що свідчать супроти Тебе?</seg>
          <seg type="verse" n="63">Ісус же мовчав. І первосвященик сказав Йому: Заприсягаю Тебе Живим Богом, щоб нам Ти сказав, чи Христос Ти, Син Божий?</seg>
          <seg type="verse" n="64">Промовляє до нього Ісус: Ти сказав... А навіть повім вам: відтепер ви побачите Людського Сина, що сидітиме праворуч сили Божої, і на хмарах небесних приходитиме!</seg>
          <seg type="verse" n="65">Тоді первосвященик роздер одежу свою та й сказав: Він богозневажив! Нащо нам іще свідки потрібні? Ось ви чули тепер Його богозневагу!</seg>
          <seg type="verse" n="66">Як вам іздається? Вони ж відповіли та сказали: Повинен умерти!</seg>
          <seg type="verse" n="67">Тоді стали плювати на обличчя Йому, та бити по щоках Його, інші ж киями били,</seg>
          <seg type="verse" n="68">і казали: Пророкуй нам, Христе, хто то вдарив Тебе?...</seg>
          <seg type="verse" n="69">А Петро перед домом сидів на подвір'ї. І приступила до нього служниця одна та й сказала: І ти був з Ісусом Галілеянином!</seg>
          <seg type="verse" n="70">А він перед всіма відрікся, сказавши: Не відаю я, що ти кажеш...</seg>
          <seg type="verse" n="71">А коли до воріт він підходив, побачила інша його та й сказала приявним там людям: Оцей був з Ісусом Назарянином!</seg>
          <seg type="verse" n="72">І він знову відрікся та став присягатись: Не знаю Цього Чоловіка!...</seg>
          <seg type="verse" n="73">Підійшли ж трохи згодом присутні й сказали Петрові: І ти справді з отих, та й мова твоя виявляє тебе.</seg>
          <seg type="verse" n="74">Тоді він став клястись та божитись: Не знаю Цього Чоловіка! І заспівав півень хвилі тієї...</seg>
          <seg type="verse" n="75">І згадав Петро сказане слово Ісусове: Перше ніж заспіває півень, відречешся ти тричі від Мене. І, вийшовши звідти, він гірко заплакав...</seg>
        </div>
        <div type="chapter" n="27">
          <seg type="verse" n="1">А коли настав ранок, усі первосвященики й старші народу зібрали нараду супроти Ісуса, щоб Йому заподіяти смерть.</seg>
          <seg type="verse" n="2">І, зв'язавши Його, повели, та й Понтію Пилату намісникові віддали.</seg>
          <seg type="verse" n="3">Тоді Юда, що видав Його, як побачив, що Його засудили, розкаявся, і вернув тридцять срібняків первосвященикам і старшим,</seg>
          <seg type="verse" n="4">та й сказав: Я згрішив, невинну кров видавши. Вони ж відказали: А нам що до того? Дивись собі сам...</seg>
          <seg type="verse" n="5">І, кинувши в храм срібняки, відійшов, а потому пішов, та й повісився...</seg>
          <seg type="verse" n="6">А первосвященики, як взяли срібняки, то сказали: Цього не годиться покласти до сховку церковного, це ж бо заплата за кров.</seg>
          <seg type="verse" n="7">А порадившись, купили на них поле ганчарське, щоб мандрівників ховати,</seg>
          <seg type="verse" n="8">чому й зветься те поле полем крови аж до сьогодні.</seg>
          <seg type="verse" n="9">Тоді справдилось те, що сказав був пророк Єремія, промовляючи: І взяли вони тридцять срібняків, заплату Оціненого, що Його оцінили сини Ізраїлеві,</seg>
          <seg type="verse" n="10">і дали їх за поле ганчарське, як Господь наказав був мені.</seg>
          <seg type="verse" n="11">Ісус же став перед намісником. І намісник Його запитав і сказав: Чи Ти Цар Юдейський? Ісус же йому відказав: Ти кажеш.</seg>
          <seg type="verse" n="12">Коли ж первосвященики й старші Його винуватили, Він нічого на те не відказував.</seg>
          <seg type="verse" n="13">Тоді каже до Нього Пилат: Чи не чуєш, як багато на Тебе свідкують?</seg>
          <seg type="verse" n="14">А Він ні на одне слово йому не відказував, так що намісник був дуже здивований.</seg>
          <seg type="verse" n="15">Мав же намісник звичай відпускати на свято народові в'язня одного, котрого хотіли вони.</seg>
          <seg type="verse" n="16">Був тоді в'язень відомий, що звався Варавва.</seg>
          <seg type="verse" n="17">І, як зібрались вони, то сказав їм Пилат: Котрого бажаєте, щоб я вам відпустив: Варавву, чи Ісуса, що зветься Христос?</seg>
          <seg type="verse" n="18">Бо він знав, що Його через заздрощі видали.</seg>
          <seg type="verse" n="19">Коли ж він сидів на суддевім сидінні, його дружина прислала сказати йому: Нічого не май з отим Праведником, бо сьогодні вві сні я багато терпіла з-за Нього...</seg>
          <seg type="verse" n="20">А первосвященики й старші попідмовляли народ, щоб просити за Варавву, а Ісусові смерть заподіяти.</seg>
          <seg type="verse" n="21">Намісник тоді відповів і сказав їм: Котрого ж із двох ви бажаєте, щоб я вам відпустив? Вони ж відказали: Варавву.</seg>
          <seg type="verse" n="22">Пилат каже до них: А що ж маю зробити з Ісусом, що зветься Христос? Усі закричали: Нехай розп'ятий буде!...</seg>
          <seg type="verse" n="23">А намісник спитав: Яке ж зло Він зробив? Вони ж зачали ще сильніше кричати й казати: Нехай розп'ятий буде!</seg>
          <seg type="verse" n="24">І, як побачив Пилат, що нічого не вдіє, а неспокій ще більший стається, набрав він води, та й перед народом умив свої руки й сказав: Я невинний у крові Його! Самі ви побачите...</seg>
          <seg type="verse" n="25">А ввесь народ відповів і сказав: На нас Його кров і на наших дітей!...</seg>
          <seg type="verse" n="26">Тоді відпустив їм Варавву, а Ісуса, збичувавши, він видав, щоб розп'ятий був.</seg>
          <seg type="verse" n="27">Тоді то намісникові вояки, до преторія взявши Ісуса, зібрали на Нього ввесь відділ.</seg>
          <seg type="verse" n="28">І, роздягнувши Його, багряницю наділи на Нього.</seg>
          <seg type="verse" n="29">І, сплівши з тернини вінка, поклали Йому на голову, а тростину в правицю Його. І, навколішки падаючи перед Ним, сміялися з Нього й казали: Радій, Царю Юдейський!</seg>
          <seg type="verse" n="30">І, плювавши на Нього, хапали тростину, та й по голові Його били...</seg>
          <seg type="verse" n="31">А коли назнущалися з Нього, зняли з Нього плаща, і зодягнули в одежу Його. І повели Його на розп'яття.</seg>
          <seg type="verse" n="32">А виходячи, стріли одного кірінеянина, Симон на ймення, його змусили нести для Нього хреста.</seg>
          <seg type="verse" n="33">І, прибувши на місце, що зветься Голгофа, цебто сказати Череповище,</seg>
          <seg type="verse" n="34">дали Йому пити вина, із гіркотою змішаного, та, покуштувавши, Він пити не схотів.</seg>
          <seg type="verse" n="35">А розп'явши Його, вони поділили одежу Його, кинувши жереба.</seg>
          <seg type="verse" n="36">І, посідавши, стерегли Його там.</seg>
          <seg type="verse" n="37">І напис провини Його помістили над Його головою: Це Ісус, Цар Юдейський.</seg>
          <seg type="verse" n="38">Тоді розп'ято з Ним двох розбійників: одного праворуч, а одного ліворуч.</seg>
          <seg type="verse" n="39">А хто побіч проходив, Його лихословили та головами своїми хитали,</seg>
          <seg type="verse" n="40">і казали: Ти, що храма руйнуєш та за три дні будуєш, спаси Самого Себе! Коли Ти Божий Син, то зійди з хреста!</seg>
          <seg type="verse" n="41">Так само ж і первосвященики з книжниками та старшими, насміхаючися, говорили:</seg>
          <seg type="verse" n="42">Він інших спасав, а Самого Себе не може спасти! Коли Цар Він Ізраїлів, нехай зійде тепер із хреста, і ми повіримо Йому!</seg>
          <seg type="verse" n="43">Покладав Він надію на Бога, нехай Той Його тепер визволить, якщо Він угодний Йому. Бо Він говорив: Я Син Божий...</seg>
          <seg type="verse" n="44">Також насміхалися з Нього й розбійники, що з Ним були розп'яті.</seg>
          <seg type="verse" n="45">А від години шостої аж до години дев'ятої темрява сталась по цілій землі!</seg>
          <seg type="verse" n="46">А коло години дев'ятої скрикнув Ісус гучним голосом, кажучи: Елі, Елі, лама савахтані? цебто: Боже Мій, Боже Мій, нащо Мене Ти покинув?...</seg>
          <seg type="verse" n="47">Дехто ж із тих, що стояли там, це почули й казали, що Він кличе Іллю.</seg>
          <seg type="verse" n="48">А один із них зараз побіг і взяв губку та, оцтом її наповнивши, настромив на тростину й давав Йому пити.</seg>
          <seg type="verse" n="49">Інші казали: Чекай но, побачмо, чи прийде Ілля визволяти Його.</seg>
          <seg type="verse" n="50">А Ісус знову голосом гучним іскрикнув, і духа віддав...</seg>
          <seg type="verse" n="51">І ось завіса у храмі роздерлась надвоє від верху аж додолу, і земля потряслася, і зачали розпадатися скелі,</seg>
          <seg type="verse" n="52">і повідкривались гроби, і повставало багато тіл спочилих святих,</seg>
          <seg type="verse" n="53">а з гробів повиходивши, по Його воскресенні, до міста святого ввійшли, і багатьом із'явились.</seg>
          <seg type="verse" n="54">А сотник та ті, що Ісуса з ним стерегли, як землетруса побачили, і те, що там сталося, налякалися дуже й казали: Він був справді Син Божий!</seg>
          <seg type="verse" n="55">Було там багато й жінок, що дивилися здалека, і що за Ісусом прийшли з Галілеї, і Йому прислуговували.</seg>
          <seg type="verse" n="56">Між ними була Марія Магдалина, і Марія, мати Якова й Йосипа, і мати синів Зеведеєвих.</seg>
          <seg type="verse" n="57">А коли настав вечір, то прийшов муж багатий із Ариматеї, на ім'я Йосип, що й сам був навчався в Ісуса.</seg>
          <seg type="verse" n="58">Він прийшов до Пилата й просив тіла Ісусового. Пилат ізвелів тоді видати.</seg>
          <seg type="verse" n="59">І взяв Йосип Ісусове тіло, обгорнув його плащаницею чистою,</seg>
          <seg type="verse" n="60">і поклав його в гробі новому своїм, що був висік у скелі. До дверей гробових привалив він великого каменя, та й відійшов.</seg>
          <seg type="verse" n="61">Була ж там Марія Магдалина та інша Марія, що сиділи насупроти гробу.</seg>
          <seg type="verse" n="62">А наступного дня, що за п'ятницею, до Пилата зібралися первосвященики та фарисеї,</seg>
          <seg type="verse" n="63">і сказали: Пригадали ми, пане, собі, що обманець отой, як живий іще був, то сказав: По трьох днях Я воскресну.</seg>
          <seg type="verse" n="64">Звели ж гріб стерегти аж до третього дня, щоб учні Його не прийшли, та й не вкрали Його, і не сказали народові: Він із мертвих воскрес! І буде остання обмана гірша за першу...</seg>
          <seg type="verse" n="65">Відказав їм Пилат: Сторожу ви маєте, ідіть, забезпечте, як знаєте.</seg>
          <seg type="verse" n="66">І вони відійшли, і, запечатавши каменя, біля гробу сторожу поставили.</seg>
        </div>
        <div type="chapter" n="28">
          <seg type="verse" n="1">Як минула ж субота, на світанку дня першого в тижні, прийшла Марія Магдалина та інша Марія побачити гріб.</seg>
          <seg type="verse" n="2">І великий ось ставсь землетрус, бо зійшов із неба Ангол Господній, і, приступивши, відвалив від гробу каменя, та й сів на ньому.</seg>
          <seg type="verse" n="3">Його ж постать була, як та блискавка, а шати його були білі, як сніг.</seg>
          <seg type="verse" n="4">І від страху перед ним затряслася сторожа, та й стала, як мертва.</seg>
          <seg type="verse" n="5">А Ангол озвався й промовив жінкам: Не лякайтеся, бо я знаю, що Ісуса розп'ятого це ви шукаєте.</seg>
          <seg type="verse" n="6">Нема Його тут, бо воскрес, як сказав. Підійдіть, подивіться на місце, де знаходився Він.</seg>
          <seg type="verse" n="7">Ідіть же хутко, і скажіть Його учням, що воскрес Він із мертвих, і ото випереджує вас в Галілеї, там Його ви побачите. Ось, вам я звістив!</seg>
          <seg type="verse" n="8">І пішли вони хутко від гробу, зо страхом і великою радістю, і побігли, щоб учнів Його сповістити.</seg>
          <seg type="verse" n="9">Аж ось перестрів їх Ісус і сказав: Радійте! Вони ж підійшли, обняли Його ноги і вклонились Йому до землі.</seg>
          <seg type="verse" n="10">Промовляє тоді їм Ісус: Не лякайтесь! Ідіть, повідомте братів Моїх, нехай вони йдуть у Галілею, там побачать Мене!</seg>
          <seg type="verse" n="11">Коли ж вони йшли, ось дехто зо сторожі до міста прийшли та й первосвященикам розповіли все, що сталось.</seg>
          <seg type="verse" n="12">І, зібравшись зо старшими, вони врадили раду, і дали сторожі чимало срібняків,</seg>
          <seg type="verse" n="13">і сказали: Розповідайте: Його учні вночі прибули, і вкрали Його, як ми спали.</seg>
          <seg type="verse" n="14">Як почує ж намісник про це, то його ми переконаємо, і від клопоту визволимо вас.</seg>
          <seg type="verse" n="15">І, взявши вони срібняки, зробили, як навчено їх. І пронеслося слово оце між юдеями, і тримається аж до сьогодні.</seg>
          <seg type="verse" n="16">Одинадцять же учнів пішли в Галілею на гору, куди звелів їм Ісус.</seg>
          <seg type="verse" n="17">І як вони Його вгледіли, поклонились Йому до землі, а дехто вагався.</seg>
          <seg type="verse" n="18">А Ісус підійшов і промовив до них та й сказав: Дана Мені всяка влада на небі й на землі.</seg>
          <seg type="verse" n="19">Тож ідіть, і навчіть всі народи, христячи їх в Ім'я Отця, і Сина, і Святого Духа,</seg>
          <seg type="verse" n="20">навчаючи їх зберігати все те, що Я вам заповів. І ото, Я перебуватиму з вами повсякденно аж до кінця віку! Амінь</seg>
        </div>
      </div>
    </body>
  </text>
</cesDoc>

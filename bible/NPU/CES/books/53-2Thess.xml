<?xml version="1.0" encoding="UTF-8"?>
<cesDoc>
  <cesHeader/>
  <text>
    <body>
      <div type="book" n="2Thess">
        <div type="chapter" n="1">
          <seg type="verse" n="1">Павло, і Силуан, і Тимофій до Солунської Церкви в нашім Бозі Отці й Господі Ісусі Христі:</seg>
          <seg type="verse" n="2">благодать вам і мир від Бога Отця й Господа Ісуса Христа!</seg>
          <seg type="verse" n="3">Ми завжди повинні подяку складати за вас Богові, браття, як і годиться, бо сильно росте віра ваша, і примножується любов кожного з усіх вас один до одного.</seg>
          <seg type="verse" n="4">Так що ми самі хвалимось вами по Божих Церквах за ваші страждання та віру в усіх переслідуваннях ваших та в утисках, що їх переносите ви.</seg>
          <seg type="verse" n="5">А це доказ праведного Божого суду, щоб стали ви гідні Божого Царства, що за нього й страждаєте ви!</seg>
          <seg type="verse" n="6">Бо то справедливе в Бога віддати утиском тим, хто вас утискає,</seg>
          <seg type="verse" n="7">а вам, хто утиски терпить, відпочинок із нами, коли з'явиться з неба Господь Ісус з Анголами сили Своєї,</seg>
          <seg type="verse" n="8">в огні полум'яному, що даватиме помсту на тих, хто Бога не знає, і не слухає Євангелії Господа нашого Ісуса.</seg>
          <seg type="verse" n="9">Вони кару приймуть, вічну погибіль від лиця Господнього та від слави потуги Його,</seg>
          <seg type="verse" n="10">як Він прийде того дня прославитися в Своїх святих, і стати дивним у всіх віруючих, бо свідчення наше знайшло віру між вами.</seg>
          <seg type="verse" n="11">За це ми й молимось завжди за вас, щоб наш Бог учинив вас гідними покликання, і міццю наповнив усю добру волю добрости й діло віри,</seg>
          <seg type="verse" n="12">щоб прославилося Ім'я Господа нашого Ісуса в вас, а ви в Ньому, за благодаттю Бога нашого й Господа Ісуса Христа.</seg>
        </div>
        <div type="chapter" n="2">
          <seg type="verse" n="1">Благаємо ж, браття, ми вас, щодо приходу Господа нашого Ісуса Христа й нашого згромадження до Нього,</seg>
          <seg type="verse" n="2">щоб ви не хвилювалися зараз умом та не жахались ані через духа, ані через слово, ані через листа, що він ніби від нас, ніби вже настав день Господній.</seg>
          <seg type="verse" n="3">Хай ніхто жадним способом вас не зведе! Бо той день не настане, аж перше прийде відступлення, і виявиться беззаконник, призначений на погибіль,</seg>
          <seg type="verse" n="4">що противиться та несеться над усе, зване Богом чи святощами, так що в Божому храмі він сяде, як Бог, і за Бога себе видаватиме.</seg>
          <seg type="verse" n="5">Чи ви не пам'ятаєте, як, ще в вас живши, я це вам говорив був?</seg>
          <seg type="verse" n="6">І тепер ви знаєте, що саме не допускає з'явитись йому своєчасно.</seg>
          <seg type="verse" n="7">Бо вже діється таємниця беззаконня; тільки той, хто тримає тепер, буде тримати, аж поки не буде усунений він із середини.</seg>
          <seg type="verse" n="8">І тоді то з'явиться той беззаконник, що його Господь Ісус заб'є Духом уст Своїх і знищить з'явленням приходу Свого.</seg>
          <seg type="verse" n="9">Його прихід за чином сатани буде з усякою силою й знаками та з неправдивими чудами,</seg>
          <seg type="verse" n="10">і з усякою обманою неправди між тими, хто гине, бо любови правди вони не прийняли, щоб їм спастися.</seg>
          <seg type="verse" n="11">І за це Бог пошле їм дію обмани, щоб у неправду повірили,</seg>
          <seg type="verse" n="12">щоб стали засуджені всі, хто не вірив у правду, але полюбив неправду.</seg>
          <seg type="verse" n="13">А ми завжди повинні дякувати Богові за вас, улюблені Господом браття, що Бог вибрав вас спочатку на спасіння освяченням Духа та вірою в правду,</seg>
          <seg type="verse" n="14">до чого покликав Він вас через нашу Євангелію, щоб отримати славу Господа нашого Ісуса Христа.</seg>
          <seg type="verse" n="15">Отже, браття, стійте й тримайтеся передань, яких ви навчились чи то словом, чи нашим посланням.</seg>
          <seg type="verse" n="16">Сам же Господь наш Ісус Христос і Бог Отець наш, що нас полюбив і дав у благодаті вічну потіху та добру надію,</seg>
          <seg type="verse" n="17">нехай ваші серця Він потішить, і нехай Він зміцнить вас у всякому доброму ділі та в слові!</seg>
        </div>
        <div type="chapter" n="3">
          <seg type="verse" n="1">Наостанку, моліться, браття, за нас, щоб ширилось Слово Господнє та славилось, як і в вас,</seg>
          <seg type="verse" n="2">і щоб ми визволилися від злих та лукавих людей, бо віра не в усіх.</seg>
          <seg type="verse" n="3">І вірний Господь, що зміцнить вас і збереже від лукавого.</seg>
          <seg type="verse" n="4">А про вас покладаємо надію на Господа, що й чините ви, і чинити будете те, що наказуємо вам.</seg>
          <seg type="verse" n="5">Господь же нехай серця ваші спрямує на Божу любов та терпеливість Христову!</seg>
          <seg type="verse" n="6">А ми вам наказуємо, браття, Ім'ям Господа Ісуса Христа, щоб ви цуралися кожного брата, що живе по-ледачому, а не за переданням, яке прийняли ви від нас.</seg>
          <seg type="verse" n="7">Самі бо ви знаєте, як належить наслідувати нас. Бо ми поміж вами не сидні справляли,</seg>
          <seg type="verse" n="8">і хліба не їли ні в кого даремно, але в перевтомі й напруженні день і ніч працювали, щоб не бути нікому із вас тягарем,</seg>
          <seg type="verse" n="9">не тому, щоб ми влади не мали, але щоб себе за взірця дати вам, щоб нас ви наслідували.</seg>
          <seg type="verse" n="10">Бо коли ми в вас перебували, то це вам наказували, що як хто працювати не хоче, нехай той не їсть!</seg>
          <seg type="verse" n="11">Бо ми чуємо, що дехто між вами живуть по-ледачому, нічого не роблять, а тільки вдають, ніби роблять.</seg>
          <seg type="verse" n="12">Таким ми наказуємо та благаємо Господом нашим Ісусом Христом, щоб мовчки вони працювали та власний хліб їли.</seg>
          <seg type="verse" n="13">А ви, браття, не втомлюйтеся, коли чините добре.</seg>
          <seg type="verse" n="14">Коли ж хто не послухає нашого слова через цього листа, зауважте того, і не майте з ним зносин, щоб він був посоромлений.</seg>
          <seg type="verse" n="15">Та не майте його за неприятеля, а навчайте, як брата.</seg>
          <seg type="verse" n="16">А Сам Господь миру нехай завжди дасть вам мир усяким способом. Господь з вами всіма!</seg>
          <seg type="verse" n="17">Привіт вам моєю рукою Павловою, це править за знака в усякім листі. Так пишу я.</seg>
          <seg type="verse" n="18">Благодать Господа нашого Ісуса Христа нехай буде з вами всіма! Амінь.</seg>
        </div>
      </div>
    </body>
  </text>
</cesDoc>

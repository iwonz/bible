<?xml version="1.0" encoding="UTF-8"?>
<XMLBIBLE language="uk">
  <BIBLEBOOK bnumber="61" bname="2 Петра">
    <CHAPTER cnumber="1">
      <VERS vnumber="1">Симеон Петро, раб та апостол Ісуса Христа, до тих, хто одержав із нами рівноцінну віру в правді Бога нашого й Спасителя Ісуса Христа:</VERS>
      <VERS vnumber="2">благодать вам та мир нехай примножиться в пізнанні Бога й Ісуса, Господа нашого!</VERS>
      <VERS vnumber="3">Усе, що потрібне для життя та побожности, подала нам Його Божа сила пізнанням Того, Хто покликав нас славою та чеснотою.</VERS>
      <VERS vnumber="4">Через них даровані нам цінні та великі обітниці, щоб ними ви стали учасниками Божої Істоти, утікаючи від пожадливого світового тління.</VERS>
      <VERS vnumber="5">Тому докладіть до цього всю пильність, і покажіть у вашій вірі чесноту, а в чесноті пізнання,</VERS>
      <VERS vnumber="6">а в пізнанні стримання, а в стриманні терпеливість, а в терпеливості благочестя,</VERS>
      <VERS vnumber="7">а в благочесті братерство, а в братерстві любов.</VERS>
      <VERS vnumber="8">Бо коли це в вас є та примножується, то воно зробить вас нелінивими, ані безплідними для пізнання Господа нашого Ісуса Христа.</VERS>
      <VERS vnumber="9">А хто цього не має, той сліпий, короткозорий, він забув про очищення з своїх давніх гріхів.</VERS>
      <VERS vnumber="10">Тому, браття, тим більше дбайте чинити міцним своє покликання та вибрання, бо, роблячи так, ви ніколи не спіткнетесь.</VERS>
      <VERS vnumber="11">Бо щедро відкриється вам вхід до вічного Царства Господа нашого й Спасителя Ісуса Христа.</VERS>
      <VERS vnumber="12">Тому то ніколи я не занедбую про це вам нагадувати, хоч ви й знаєте, і впевнені в теперішній правді.</VERS>
      <VERS vnumber="13">Бо вважаю я за справедливе, доки я в цій оселі, спонукувати вас нагадуванням,</VERS>
      <VERS vnumber="14">знаючи, що я незабаром повинен покинути оселю свою, як і Господь наш Ісус Христос об'явив був мені.</VERS>
      <VERS vnumber="15">А я пильнуватиму, щоб ви й по моєму відході завжди мали це в пам'яті.</VERS>
      <VERS vnumber="16">Бо ми сповістили вам силу та прихід Господа нашого Ісуса Христа, не йдучи за хитро видуманими байками, але бувши самовидцями Його величі.</VERS>
      <VERS vnumber="17">Бо Він честь та славу прийняв від Бога Отця, як до Нього прийшов від величної слави голос такий: Це Син Мій Улюблений, що Його Я вподобав!</VERS>
      <VERS vnumber="18">І цей голос, що з неба зійшов, ми чули, як із Ним були на святій горі.</VERS>
      <VERS vnumber="19">І ми маємо слово пророче певніше. І ви добре робите, що на нього вважаєте, як на світильника, що світить у темному місці, аж поки зачне розвиднятися, і світова зірниця засяє у ваших серцях,</VERS>
      <VERS vnumber="20">бо ви знаєте перше про те, що жодне пророцтво в Писанні від власного вияснення не залежить.</VERS>
      <VERS vnumber="21">Бо пророцтва ніколи не було з волі людської, а звіщали його святі Божі мужі, проваджені Духом Святим.</VERS>
    </CHAPTER>
    <CHAPTER cnumber="2">
      <VERS vnumber="1">А між людом були й неправдиві пророки, як і будуть між вас учителі неправдиві, що впровадять згубні єресі, відречуться від Владики, що викупив їх, і стягнуть на себе самі скору погибіль.</VERS>
      <VERS vnumber="2">І багато-хто підуть за пожадливістю їхньою, а через них дорога правдива зневажиться.</VERS>
      <VERS vnumber="3">І в зажерливості вони будуть ловити вас словами облесними. Суд на них віддавна не бариться, а їхня загибіль не дрімає!</VERS>
      <VERS vnumber="4">Бо як Бог Анголів, що згрішили, не помилував був, а в кайданах темряви вкинув до аду, і передав зберігати на суд;</VERS>
      <VERS vnumber="5">і Він не помилував першого світу, а зберіг самовосьмого Ноя, проповідника праведности, і навів потопа на світ безбожних;</VERS>
      <VERS vnumber="6">і міста Содом і Гоморру спопелив, засудивши на знищення, і дав приклада для майбутніх безбожників,</VERS>
      <VERS vnumber="7">а врятував праведного Лота, змученого поводженням розпусних людей,</VERS>
      <VERS vnumber="8">бо цей праведник, живши між ними, день-у-день мучив свою праведну душу, бачачи й чуючи вчинки безбожні,</VERS>
      <VERS vnumber="9">то вміє Господь рятувати побожних від спокуси, а неправедних берегти на день суду для кари,</VERS>
      <VERS vnumber="10">а надто тих, хто ходить за нечистими пожадливостями тіла та погорджує владою; зухвалі свавільці, що не бояться зневажати слави,</VERS>
      <VERS vnumber="11">хоч Анголи, бувши міццю та силою більші за них, не несуть до Господа зневажливого суду на них.</VERS>
      <VERS vnumber="12">Вони, немов звірина нерозумна, зроджена природою на зловлення та загибіль, зневажають те, чого не розуміють, і в тлінні своїм будуть знищені,</VERS>
      <VERS vnumber="13">і приймуть заплату за лихі вчинки. Вони повсякденну розпусту вважають за розкіш; самі бруд та неслава, вони насолоджуються своїми оманами, бенкетуючи з вами.</VERS>
      <VERS vnumber="14">Їхні очі наповнені перелюбом та гріхом безупинним; вони зваблюють душі незміцнені; вони, діти прокляття, мають серце, привчене до зажерливости.</VERS>
      <VERS vnumber="15">Вони покинули просту дорогу та й заблудили, і пішли слідом за Валаамом Беоровим, що полюбив нагороду несправедливости,</VERS>
      <VERS vnumber="16">але був докорений у своїм беззаконні: німа під'яремна ослиця проговорила людським голосом, та й безум пророка спинила.</VERS>
      <VERS vnumber="17">Вони джерела безводні, хмари, бурею гнані; для них приготований морок темряви!</VERS>
      <VERS vnumber="18">Бо, висловлюючи марне базікання, вони зваблюють пожадливістю тіла й розпустою тих, хто ледве втік від тих, хто живе в розпусті.</VERS>
      <VERS vnumber="19">Вони волю обіцюють їм, самі бувши рабами тління. Бо хто ким переможений, той тому й раб.</VERS>
      <VERS vnumber="20">Бо коли хто втече від нечистости світу через пізнання Господа й Спасителя Ісуса Христа, а потому знов заплутуються ними та перемагаються, то останнє буває для них гірше першого.</VERS>
      <VERS vnumber="21">Бо краще було б не пізнати їм дороги праведности, аніж, пізнавши, вернутись назад від переданої їм святої заповіді!</VERS>
      <VERS vnumber="22">Бо їм трапилося за правдивою приказкою: Вертається пес до своєї блювотини, та: Помита свиня йде валятися в калюжу...</VERS>
    </CHAPTER>
    <CHAPTER cnumber="3">
      <VERS vnumber="1">Це вже другого листа пишу я до вас, улюблені. У них нагадуванням я буджу вашу чисту думку,</VERS>
      <VERS vnumber="2">щоб ви пам'ятали слова, що святі пророки давніше звістили їх вам, і заповідь Господа й Спасителя, що одержали через ваших апостолів.</VERS>
      <VERS vnumber="3">Насамперед знайте оце, що в останні дні прийдуть із насмішками глузії, що ходитимуть за своїми пожадливостями,</VERS>
      <VERS vnumber="4">та й скажуть: Де обітниця Його приходу? Бо від того часу, як позасинали наші батьки, усе залишається так від початку творіння.</VERS>
      <VERS vnumber="5">Бо сховане від тих, хто хоче цього, що небо було напочатку, а земля із води та водою складена словом Божим,</VERS>
      <VERS vnumber="6">тому тодішній світ, водою потоплений, згинув.</VERS>
      <VERS vnumber="7">А теперішні небо й земля заховані тим самим словом, і зберігаються для огню на день суду й загибелі безбожних людей.</VERS>
      <VERS vnumber="8">Нехай же одне це не буде заховане від вас, улюблені, що в Господа один день немов тисяча років, а тисяча років немов один день!</VERS>
      <VERS vnumber="9">Не бариться Господь із обітницею, як деякі вважають це барінням, але вам довготерпить, бо не хоче, щоб хто загинув, але щоб усі навернулися до каяття.</VERS>
      <VERS vnumber="10">День же Господній прибуде, як злодій вночі, коли з гуркотом небо мине, а стихії, розпечені, рунуть, а земля та діла, що на ній, погорять...</VERS>
      <VERS vnumber="11">А коли все оце поруйнується, то якими мусите бути в святому житті та в побожності ви,</VERS>
      <VERS vnumber="12">що чекаєте й прагнете скорого приходу Божого дня, в якім небо, палючися, зникне, а розпалені стихії розтопляться?</VERS>
      <VERS vnumber="13">Але за Його обітницею ми дожидаємо неба нового й нової землі, що правда на них пробуває.</VERS>
      <VERS vnumber="14">Тож, улюблені, чекаючи цього, попильнуйте, щоб ви знайшлися для Нього нескверні та чисті у мирі.</VERS>
      <VERS vnumber="15">А довготерпіння Господа нашого вважайте за спасіння, як і улюблений брат наш Павло написав був до вас за даною йому мудрістю,</VERS>
      <VERS vnumber="16">як і по всіх посланнях, що в них він говорить про це. У них є дещо тяжко зрозуміле, що неуки та незміцнені перекручують, як і інші Писання, на власну загибіль свою.</VERS>
      <VERS vnumber="17">Тож ви, улюблені, знаючи це наперед, стережіться, щоб не були ви зведені блудом безбожних і не відпали від свого вґрунтування,</VERS>
      <VERS vnumber="18">але щоб зростали в благодаті й пізнанні Господа нашого й Спасителя Ісуса Христа. Йому слава і тепер, і дня вічного! Амінь.</VERS>
    </CHAPTER>
  </BIBLEBOOK>
</XMLBIBLE>

<?xml version="1.0" encoding="UTF-8"?>
<XMLBIBLE language="uk">
  <BIBLEBOOK bnumber="54" bname="1 До Тимотея">
    <CHAPTER cnumber="1">
      <VERS vnumber="1">Павло, апостол Христа Ісуса, з волі Бога, Спасителя нашого й Христа Ісуса, надії нашої,</VERS>
      <VERS vnumber="2">до Тимофія, щирого сина за вірою: благодать, милість, мир від Бога Отця і Христа Ісуса, Господа нашого!</VERS>
      <VERS vnumber="3">Як я йшов у Македонію, я тебе вблагав був позостатися в Ефесі, щоб ти декому наказав не навчати іншої науки,</VERS>
      <VERS vnumber="4">і не звертати уваги на вигадки й на родоводи безкраї, що викликують більше сварки, ніж збудування Боже, що в вірі воно.</VERS>
      <VERS vnumber="5">Ціль же наказу любов від чистого серця, і доброго сумління, і нелукавої віри.</VERS>
      <VERS vnumber="6">Дехто в тім прогрішили були та вдалися в пустомовність,</VERS>
      <VERS vnumber="7">вони забажали бути вчителями Закону, та не розуміли ні того, що говорять, ні про що запевняють.</VERS>
      <VERS vnumber="8">А ми знаємо, що добрий Закон, коли хто законно вживає його,</VERS>
      <VERS vnumber="9">та відає те, що Закон не покладений для праведного, але для беззаконних та для неслухняних, нечестивих і грішників, безбожних та нечистих, для зневажників батька та зневажників матері, для душогубців,</VERS>
      <VERS vnumber="10">розпусників, мужоложників, розбійників, неправдомовців, кривоприсяжників, і для всього іншого, що противне здоровій науці,</VERS>
      <VERS vnumber="11">за славною Євангелією блаженного Бога, яка мені звірена.</VERS>
      <VERS vnumber="12">Я дяку складаю Тому, Хто зміцнив мене, Христу Ісусу, Господу нашому, що мене за вірного визнав і поставив на службу,</VERS>
      <VERS vnumber="13">мене, що давніше був богозневажник, і гнобитель, і напасник, але був помилуваний, бо я те чинив нетямучий у невірстві.</VERS>
      <VERS vnumber="14">І багато збільшилась у мені благодать Господа нашого з вірою та з любов'ю в Христі Ісусі.</VERS>
      <VERS vnumber="15">Вірне це слово, і гідне всякого прийняття, що Христос Ісус прийшов у світ спасти грішних, із яких перший то я.</VERS>
      <VERS vnumber="16">Але я тому був помилуваний, щоб Ісус Христос на першім мені показав усе довготерпіння, для прикладу тим, що мають увірувати в Нього на вічне життя.</VERS>
      <VERS vnumber="17">А Цареві віків, нетлінному, невидимому, єдиному Богові честь і слава на вічні віки. Амінь.</VERS>
      <VERS vnumber="18">Цього наказа я передаю тобі, сину мій Тимофіє, за тими пророцтвами, що про тебе давніше були, щоб ними провадив ти добру війну,</VERS>
      <VERS vnumber="19">маючи віру та добре сумління, якого дехто відкинулися та й розбилися в вірі.</VERS>
      <VERS vnumber="20">Серед них Гіменей та Олександер, яких я передав сатані, щоб навчились вони не зневажати Бога.</VERS>
    </CHAPTER>
    <CHAPTER cnumber="2">
      <VERS vnumber="1">Отже, перш над усе я благаю чинити молитви, благання, прохання, подяки за всіх людей,</VERS>
      <VERS vnumber="2">за царів та за всіх, хто при владі, щоб могли ми провадити тихе й мирне життя в усякій побожності та чистості.</VERS>
      <VERS vnumber="3">Бо це добре й приємне Спасителеві нашому Богові,</VERS>
      <VERS vnumber="4">що хоче, щоб усі люди спаслися, і прийшли до пізнання правди.</VERS>
      <VERS vnumber="5">Один бо є Бог, і один Посередник між Богом та людьми, людина Христос Ісус,</VERS>
      <VERS vnumber="6">що дав Самого Себе на викуп за всіх. Таке було свідоцтво часу свого,</VERS>
      <VERS vnumber="7">на що я поставлений був за проповідника та за апостола, правду кажу, не обманюю, за вчителя поганів у вірі та в правді.</VERS>
      <VERS vnumber="8">Отож, хочу я, щоб мужі чинили молитви на кожному місці, підіймаючи чисті руки без гніву та сумніву.</VERS>
      <VERS vnumber="9">Так само й жінки, у скромнім убранні, з соромливістю та невинністю, нехай прикрашають себе не плетінням волосся, не коштовними шатами,</VERS>
      <VERS vnumber="10">але добрими вчинками, як то личить жінкам, що присвячуються на побожність.</VERS>
      <VERS vnumber="11">Нехай жінка навчається мовчки в повній покорі.</VERS>
      <VERS vnumber="12">А жінці навчати я не дозволяю, ані панувати над мужем, але бути в мовчанні.</VERS>
      <VERS vnumber="13">Адам бо був створений перше, а Єва потому.</VERS>
      <VERS vnumber="14">І Адам не був зведений, але, зведена бувши, жінка попала в переступ.</VERS>
      <VERS vnumber="15">Та спасеться вона дітородженням, якщо пробуватиме в вірі й любові, та в посвяті з розвагою.</VERS>
    </CHAPTER>
    <CHAPTER cnumber="3">
      <VERS vnumber="1">Вірне це слово: коли хто єпископства хоче, доброго діла він прагне.</VERS>
      <VERS vnumber="2">А єпископ має бути бездоганний, муж однієї дружини, тверезий, невинний, чесний, гостинний до приходнів, здібний навчати,</VERS>
      <VERS vnumber="3">не п'яниця, не заводіяка, але тихий, несварливий, не сріблолюбець,</VERS>
      <VERS vnumber="4">щоб добре рядив власним домом, що має дітей у слухняності з повною чесністю,</VERS>
      <VERS vnumber="5">бо хто власним домом рядити не вміє, як він зможе пильнувати про Божу Церкву?</VERS>
      <VERS vnumber="6">не новонавернений, щоб він не запишався, і не впав у ворожий осуд.</VERS>
      <VERS vnumber="7">Треба, щоб мав він і добре засвідчення від чужинців, щоб не впасти в догану та в сітку диявольську.</VERS>
      <VERS vnumber="8">Так само диякони мають бути поважні, не двомовці, не багато віддані вину, не соромнозахланні,</VERS>
      <VERS vnumber="9">такі, що мають таємницю віри при чистім сумлінні.</VERS>
      <VERS vnumber="10">Отже, і вони нехай перш випробовуються, а потому хай служать, якщо будуть бездоганні.</VERS>
      <VERS vnumber="11">Так само жінки нехай будуть поважні, не обмовливі, тверезі та вірні в усьому.</VERS>
      <VERS vnumber="12">Диякони мусять бути мужі однієї дружини, що добре рядять дітьми й своїми домами.</VERS>
      <VERS vnumber="13">Бо хто добре виконує службу, той добрий ступінь набуває собі та велику відвагу в вірі через Христа Ісуса.</VERS>
      <VERS vnumber="14">Це пишу я тобі, і сподіваюсь до тебе прийти незабаром.</VERS>
      <VERS vnumber="15">А коли я спізнюся, то щоб знав ти, як треба поводитися в Божому домі, що ним є Церква Бога Живого, стовп і підвалина правди.</VERS>
      <VERS vnumber="16">Безсумнівно, велика це таємниця благочестя: Хто в тілі з'явився, Той оправданий Духом, Анголам показався, проповіданий був між народами, увірувано в Нього в світі, Він у славі вознісся!</VERS>
    </CHAPTER>
    <CHAPTER cnumber="4">
      <VERS vnumber="1">А Дух ясно говорить, що від віри відступляться дехто в останні часи, ті, хто слухає духів підступних і наук демонів,</VERS>
      <VERS vnumber="2">хто в лицемірстві говорить неправду, і спалив сумління своє,</VERS>
      <VERS vnumber="3">хто одружуватися забороняє, наказує стримуватися від їжі, яку Бог створив на поживу з подякою віруючим та тим, хто правду пізнав.</VERS>
      <VERS vnumber="4">Кожне бо Боже твориво добре, і ніщо не негідне, що приймаємо з подякою,</VERS>
      <VERS vnumber="5">воно бо освячується Божим Словом і молитвою.</VERS>
      <VERS vnumber="6">Як будеш оце подавати братам, то будеш ти добрий служитель Христа Ісуса, годований словами віри та доброї науки, що за нею слідом ти пішов.</VERS>
      <VERS vnumber="7">Цурайся нечистих та бабських байок, а вправляйся в благочесті.</VERS>
      <VERS vnumber="8">Бо вправа тілесна мало корисна, а благочестя корисне на все, бо має обітницю життя теперішнього та майбутнього.</VERS>
      <VERS vnumber="9">Вірне це слово, і гідне всякого прийняття!</VERS>
      <VERS vnumber="10">Бо на це ми й працюємо і зносимо ганьбу, що надію кладемо на Бога Живого, Який усім людям Спаситель, найбільше ж для вірних.</VERS>
      <VERS vnumber="11">Наказуй оце та навчай!</VERS>
      <VERS vnumber="12">Нехай молодим твоїм віком ніхто не гордує, але будь зразком для вірних у слові, у житті, у любові, у дусі, у вірі, у чистості!</VERS>
      <VERS vnumber="13">Поки прийду я, пильнуй читання, нагадування та науки!</VERS>
      <VERS vnumber="14">Не занедбуй благодатного дара в собі, що був даний тобі за пророцтвом із покладенням рук пресвітерів.</VERS>
      <VERS vnumber="15">Про це піклуйся, у цім пробувай, щоб успіх твій був явний для всіх!</VERS>
      <VERS vnumber="16">Уважай на самого себе та на науку, тримайся цього. Бо чинячи так, ти спасеш і самого себе, і тих, хто тебе слухає!</VERS>
    </CHAPTER>
    <CHAPTER cnumber="5">
      <VERS vnumber="1">Старшого не докоряй, але вмовляй, немов батька, а молодших як братів,</VERS>
      <VERS vnumber="2">старших жінок немов матірок, молодших як сестер, зо всякою чистістю.</VERS>
      <VERS vnumber="3">Шануй вдів, удів правдивих.</VERS>
      <VERS vnumber="4">А як має вдовиця яка дітей чи внучат, нехай учаться перше побожно шанувати родину свою, і віддячуватися батькам, бо це Богові вгодно.</VERS>
      <VERS vnumber="5">А вдовиця правдива й самотна надію складає на Бога, та перебуває день і ніч у молитвах і благаннях.</VERS>
      <VERS vnumber="6">А котра у розкошах живе, та живою померла.</VERS>
      <VERS vnumber="7">І це наказуй, щоб були непорочні.</VERS>
      <VERS vnumber="8">Коли ж хто про своїх, особливо ж про домашніх не дбає, той вирікся віри, і він гірший від невірного.</VERS>
      <VERS vnumber="9">А вдову вносити до списку не менше, як шістдесятлітню, що була за дружину одному чоловікові,</VERS>
      <VERS vnumber="10">засвідчену в добрих ділах, якщо дітей виховала, якщо подорожніх приймала, якщо ноги святим умивала, якщо помагала обездоленим, якщо всякий добрий учинок виконувала.</VERS>
      <VERS vnumber="11">Але вдів молодих не приймай, бо вони, розпалившися, хочуть, наперекір Христові, заміж виходити,</VERS>
      <VERS vnumber="12">через що мають осуд, бо від першої віри відкинулись.</VERS>
      <VERS vnumber="13">А разом із тим неробітні вони, бо вчаться ходити по домах, і не тільки неробітні, але й лепетливі, і занадто цікаві, і говорять, чого не годиться.</VERS>
      <VERS vnumber="14">Отож бо, я хочу, щоб молодші заміж виходили, родили дітей, домом рядили, не давали противникові ані жадного поводу для лихомовства.</VERS>
      <VERS vnumber="15">Бо вже дехто пішли слідом за сатаною.</VERS>
      <VERS vnumber="16">А коли має вдів який вірний, нехай їх утримує, а Церква нехай не обтяжується, щоб могла вона втримувати вдів правдивих.</VERS>
      <VERS vnumber="17">А пресвітери, які добре пильнують діла, нехай будуть наділені подвійною честю, а надто ті, хто працює у слові й науці.</VERS>
      <VERS vnumber="18">Бо каже Писання: Не в'яжи рота волові, що молотить, та: Вартий працівник своєї нагороди.</VERS>
      <VERS vnumber="19">Не приймай скарги проти пресвітера, хібащо при двох чи трьох свідках.</VERS>
      <VERS vnumber="20">А тих, хто грішить, картай перед усіма, щоб і інші страх мали.</VERS>
      <VERS vnumber="21">Заклинаю тебе перед Богом й Ісусом Христом та вибраними Анголами, щоб ти заховав це без лицемірства, нічого не роблячи з упередженням.</VERS>
      <VERS vnumber="22">Не рукополагай скоро нікого, і не приставай до чужих гріхів. Бережи себе чистим!</VERS>
      <VERS vnumber="23">Води більше не пий, але трохи вина заживай ради шлунка твого та частих недугів твоїх.</VERS>
      <VERS vnumber="24">У інших людей гріхи явні і йдуть перед ними на осуд, а за іншими йдуть слідкома.</VERS>
      <VERS vnumber="25">Явні так само й добрі діла, а ті, хто інакший, сховатись не можуть.</VERS>
    </CHAPTER>
    <CHAPTER cnumber="6">
      <VERS vnumber="1">Усі раби, які під ярмом, нехай уважають панів своїх гідними всякої чести, щоб не зневажалися Боже Ім'я та наука.</VERS>
      <VERS vnumber="2">А ті, хто має панів віруючих, не повинні недбати про них через те, що браття вони, але нехай служать їм тим більше, що вони віруючі та улюблені, що вони добродійства Божі приймають. Оцього навчай та нагадуй!</VERS>
      <VERS vnumber="3">А коли хто навчає інакше, і не приступає до здорових слів Господа нашого Ісуса Христа та до науки, що вона за правдивою вірою,</VERS>
      <VERS vnumber="4">той згордів, нічого не знає, але захворів на суперечки й змагання, що від них повстають заздрість, сварки, богозневаги, лукаві здогади,</VERS>
      <VERS vnumber="5">постійні сварні між людьми зіпсутого розуму й позбавлених правди, які думають, ніби благочестя то зиск. Цурайся таких!</VERS>
      <VERS vnumber="6">Великий же зиск то благочестя із задоволенням.</VERS>
      <VERS vnumber="7">Бо ми не принесли в світ нічого, то нічого не можемо й винести.</VERS>
      <VERS vnumber="8">А як маєм поживу та одяг, то ми задоволені будьмо з того.</VERS>
      <VERS vnumber="9">А ті, хто хоче багатіти, упадають у спокуси та в сітку, та в численні нерозумні й шкідливі пожадливості, що втручають людей на загладу й загибіль.</VERS>
      <VERS vnumber="10">Бо корень усього лихого то грошолюбство, якому віддавшись, дехто відбились від віри й поклали на себе великі страждання.</VERS>
      <VERS vnumber="11">Але ти, о Божа людино, утікай від такого, а женися за правдою, благочестям, вірою, любов'ю, терпеливістю, лагідністю!</VERS>
      <VERS vnumber="12">Змагай добрим змагом віри, ухопися за вічне життя, до якого й покликаний ти, і визнав був добре визнання перед свідками багатьома.</VERS>
      <VERS vnumber="13">Наказую перед Богом, що оживлює все, і перед Христом Ісусом, Який добре визнання засвідчив за Понтія Пилата,</VERS>
      <VERS vnumber="14">щоб додержав ти заповідь чистою та бездоганною аж до з'явлення Господа нашого Ісуса Христа,</VERS>
      <VERS vnumber="15">що його свого часу покаже блаженний і єдиний міцний, Цар над царями та Пан над панами,</VERS>
      <VERS vnumber="16">Єдиний, що має безсмертя, і живе в неприступному світлі, Якого не бачив ніхто із людей, ані бачити не може. Честь Йому й вічна влада, амінь!</VERS>
      <VERS vnumber="17">Наказуй багатим за віку теперішнього, щоб не неслися високо, і щоб надії не клали на багатство непевне, а на Бога Живого, що щедро дає нам усе на спожиток,</VERS>
      <VERS vnumber="18">щоб робили добро, багатилися в добрих ділах, були щедрі та пильні,</VERS>
      <VERS vnumber="19">щоб збирали собі скарб, як добру основу в майбутньому, щоб прийняти правдиве життя.</VERS>
      <VERS vnumber="20">О Тимофію, бережи передання, стережися марного базікання та суперечок знання, неправдиво названого так.</VERS>
      <VERS vnumber="21">Дехто віддався йому, та й від віри відпав. Благодать з тобою. Амінь.</VERS>
    </CHAPTER>
  </BIBLEBOOK>
</XMLBIBLE>

<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Наум</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>Наум</h1>
  <h2>Chapter 1</h2>
  <p class="verse" id="Nah.1.1"><sup><a href="#Nah.1.1" class="verse-number">1</a></sup> Пророцтво на Ніневію. Книга видіння елкошейця Наума.</p>
  <p class="verse" id="Nah.1.2"><sup><a href="#Nah.1.2" class="verse-number">2</a></sup> Палкий Бог, і мстивий Господь, Господь мстивий та лютий, Господь мстивий до тих, хто Його ненавидить, і пам'ятає про кривду Своїх ворогів.</p>
  <p class="verse" id="Nah.1.3"><sup><a href="#Nah.1.3" class="verse-number">3</a></sup> Господь довготерпеливий і великої потуги, та очистити винного Він не очистить. Господь у бурі та в вихрі дорога Його, а хмара від стіп Його курява.</p>
  <p class="verse" id="Nah.1.4"><sup><a href="#Nah.1.4" class="verse-number">4</a></sup> Як загнівається Він на море, то сушить його, і всі ріки висушує, в'яне Башан та Кармел, і в'яне та квітка Лівану.</p>
  <p class="verse" id="Nah.1.5"><sup><a href="#Nah.1.5" class="verse-number">5</a></sup> Гори тремтять перед Ним, а підгірки топніють, перед обличчям Його трясеться земля та вселенна, та всі її мешканці.</p>
  <p class="verse" id="Nah.1.6"><sup><a href="#Nah.1.6" class="verse-number">6</a></sup> Хто встоїть перед гнівом Його, і хто стане у полум'ї люті Його? Його шал виливається, мов той огонь, і розпадаються скелі від Нього!</p>
  <p class="verse" id="Nah.1.7"><sup><a href="#Nah.1.7" class="verse-number">7</a></sup> Добрий Господь, пристановище Він у день утиску, і знає Він тих, хто на Нього надіється!</p>
  <p class="verse" id="Nah.1.8"><sup><a href="#Nah.1.8" class="verse-number">8</a></sup> Але в зливі навальній Він зробить кінця між Його заколотниками, і ворогів зажене у темноту.</p>
  <p class="verse" id="Nah.1.9"><sup><a href="#Nah.1.9" class="verse-number">9</a></sup> Що ви думаєте проти Господа? Бо Він зробить кінця, не постане два рази насильство.</p>
  <p class="verse" id="Nah.1.10"><sup><a href="#Nah.1.10" class="verse-number">10</a></sup> Бо вони переплутані, наче той терен, і повпивались, немов би вином, вони будуть пожерті зовсім, мов солома суха!</p>
  <p class="verse" id="Nah.1.11"><sup><a href="#Nah.1.11" class="verse-number">11</a></sup> З тебе вийшов задумуючий проти Господа лихо, радник нікчемний.</p>
  <p class="verse" id="Nah.1.12"><sup><a href="#Nah.1.12" class="verse-number">12</a></sup> Так говорить Господь: Хоч були б найсильніші і дуже численні, та постинані будуть вони, та й минуться! І хоч Я тебе мучив, та мучити більше тебе вже не буду!</p>
  <p class="verse" id="Nah.1.13"><sup><a href="#Nah.1.13" class="verse-number">13</a></sup> А тепер Я зламаю ярмо його, яке на тобі, і пута твої позриваю.</p>
  <p class="verse" id="Nah.1.14"><sup><a href="#Nah.1.14" class="verse-number">14</a></sup> І накаже на тебе, Ашшуре, Господь: Більш не буде вже сіятися з твого ймення! З дому бога твого Я боввана та ідола витну, зроблю тобі гроба із них, бо ти став легковажений.</p>
  <p class="verse" id="Nah.1.15"><sup><a href="#Nah.1.15" class="verse-number">15</a></sup> (2-1) Ось на горах ноги благовісника, що звіщає про мир: Святкуй, Юдо, свята свої, виконуй присяги свої, бо більше не буде нікчемний ходити по тобі, він витятий ввесь!</p>
  <h2>Chapter 2</h2>
  <p class="verse" id="Nah.2.1"><sup><a href="#Nah.2.1" class="verse-number">1</a></sup> (2-2) На тебе йде розпорошувач, твердині свої стережи, виглядай на дорогу, зміцняй свої стегна, міцно скріпи свою потугу,</p>
  <p class="verse" id="Nah.2.2"><sup><a href="#Nah.2.2" class="verse-number">2</a></sup> (2-3) бо верне Господь велич Якова, як велич Ізраїля, що їхні спустошителі поруйнували, і понищили їхні виноградні галузки.</p>
  <p class="verse" id="Nah.2.3"><sup><a href="#Nah.2.3" class="verse-number">3</a></sup> (2-4) Щит хоробрих його зачервонений, вояки в кармазині; блищить сталь у день зброєння їхнього на колесницях, хвилюються ратища.</p>
  <p class="verse" id="Nah.2.4"><sup><a href="#Nah.2.4" class="verse-number">4</a></sup> (2-5) Колесниці шалено по вулицях мчать, по майданах гуркочуть, їхній вид немов полум'я те смолоскипів, літають вони, як ті блискавки.</p>
  <p class="verse" id="Nah.2.5"><sup><a href="#Nah.2.5" class="verse-number">5</a></sup> (2-6) Він згадає шляхетних своїх, та спіткнуться вони у ході своїй; вони поспішають на мури її, і поставлена міцно будівля облоги.</p>
  <p class="verse" id="Nah.2.6"><sup><a href="#Nah.2.6" class="verse-number">6</a></sup> (2-7) Брами річок відчиняються, а палата руйнується.</p>
  <p class="verse" id="Nah.2.7"><sup><a href="#Nah.2.7" class="verse-number">7</a></sup> (2-8) І постановлено: буде оголена, відведеться в полон, а рабині її голоситимуть, мов ті голубки, що воркують на персах своїх.</p>
  <p class="verse" id="Nah.2.8"><sup><a href="#Nah.2.8" class="verse-number">8</a></sup> (2-9) І Ніневія як саджавка водна, що води її відпливають. Стійте, стійте! Та немає нікого, хто б їх завернув!</p>
  <p class="verse" id="Nah.2.9"><sup><a href="#Nah.2.9" class="verse-number">9</a></sup> (2-10) Розграбовуйте срібло, розграбовуйте золото, немає кінця наготовленому, багатству коштовних речей.</p>
  <p class="verse" id="Nah.2.10"><sup><a href="#Nah.2.10" class="verse-number">10</a></sup> (2-11) Знищення та зруйнування й спустошення буде... І серце розтопиться, і ноги дрижатимуть, і корчі по крижах усіх, а обличчя їх всіх на червоно розпаляться.</p>
  <p class="verse" id="Nah.2.11"><sup><a href="#Nah.2.11" class="verse-number">11</a></sup> (2-12) Де леговище левів, і для левчуків пасовище, що там ходив лев та левиця, та левеня, і ніхто не лякав?</p>
  <p class="verse" id="Nah.2.12"><sup><a href="#Nah.2.12" class="verse-number">12</a></sup> (2-13) Лев грабував для своїх молодят і душив для левиць своїх він, і печери свої переповнював здобиччю, а лігва свої награбованим.</p>
  <p class="verse" id="Nah.2.13"><sup><a href="#Nah.2.13" class="verse-number">13</a></sup> (2-14) Ось Я проти тебе, говорить Господь Саваот, і попалю серед диму твої колесниці, а твоїх левчуків поїсть меч, і повитинаю з землі грабування твої, і вже не почується голос твого посла.</p>
  <h2>Chapter 3</h2>
  <p class="verse" id="Nah.3.1"><sup><a href="#Nah.3.1" class="verse-number">1</a></sup> Горе місту цьому кровожерному, воно все неправда, воно повне насилля, грабіж не виходить із нього!</p>
  <p class="verse" id="Nah.3.2"><sup><a href="#Nah.3.2" class="verse-number">2</a></sup> Чути свист батога, гуркіт колеса, і чвал коней, і колеснична гуркотнява,</p>
  <p class="verse" id="Nah.3.3"><sup><a href="#Nah.3.3" class="verse-number">3</a></sup> і гін верхівця, і полум'я меча, і блиск ратища, і багато побитих, і мертвих велике число, і трупу немає кінця, і спотикатимуться об їхній труп,</p>
  <p class="verse" id="Nah.3.4"><sup><a href="#Nah.3.4" class="verse-number">4</a></sup> це за многоту блудодійства розпусниці, привабно ласкавої, вправної в чарах, що народи за блуд свій вона продавала, а роди за чари свої.</p>
  <p class="verse" id="Nah.3.5"><sup><a href="#Nah.3.5" class="verse-number">5</a></sup> Ось Я проти тебе, говорить Господь Саваот, і подолка твого підійму на обличчя твоє, і покажу Я твій сором народам, а царствам твій стид!</p>
  <p class="verse" id="Nah.3.6"><sup><a href="#Nah.3.6" class="verse-number">6</a></sup> І кину на тебе огиди, і погордженою вчиню Я тебе, і зроблю Я тебе, мов позорище!</p>
  <p class="verse" id="Nah.3.7"><sup><a href="#Nah.3.7" class="verse-number">7</a></sup> І станеться, кожен, хто вгледить тебе, від тебе втече та й прокаже: Пограбована Ніневія! Хто висловить їй співчуття? Звідки буду шукати тобі потішителів?</p>
  <p class="verse" id="Nah.3.8"><sup><a href="#Nah.3.8" class="verse-number">8</a></sup> Чи краща ти від Но-Амона, що сидить серед рік, вода коло нього, що вал його море, від моря його мур?</p>
  <p class="verse" id="Nah.3.9"><sup><a href="#Nah.3.9" class="verse-number">9</a></sup> Етіопія сила його, і Єгипет, і не має кінця. Пут та лівійці були тобі в поміч,</p>
  <p class="verse" id="Nah.3.10"><sup><a href="#Nah.3.10" class="verse-number">10</a></sup> та й він на вигнання пішов, у полон... А діти його порозбивані на роздоріжжі всіх вулиць, і кидали жереб про славних його, й всі вельможі його у кайдани закуті.</p>
  <p class="verse" id="Nah.3.11"><sup><a href="#Nah.3.11" class="verse-number">11</a></sup> Уп'єшся і ти, будеш схована, твердині від ворога будеш шукати і ти!</p>
  <p class="verse" id="Nah.3.12"><sup><a href="#Nah.3.12" class="verse-number">12</a></sup> Всі фортеці твої, мов ті фіґи з доспілими овочами: коли затрясуться, то падають в уста того, хто їх їсть.</p>
  <p class="verse" id="Nah.3.13"><sup><a href="#Nah.3.13" class="verse-number">13</a></sup> Ось народ твій немов ті жінки серед тебе: вони повідчиняють твоїм ворогам брами краю твого, огонь пожере твої засуви.</p>
  <p class="verse" id="Nah.3.14"><sup><a href="#Nah.3.14" class="verse-number">14</a></sup> Води на облогу собі набери, твердині свої позміцняй, увійди до болота та в глині топчись, форму на цеглу візьми міцно в руку.</p>
  <p class="verse" id="Nah.3.15"><sup><a href="#Nah.3.15" class="verse-number">15</a></sup> Там огонь тебе з'їсть, посіче тебе меч, пожеруть тебе, наче та гусінь. Стань численна, як гусінь, стань численна, немов сарана,</p>
  <p class="verse" id="Nah.3.16"><sup><a href="#Nah.3.16" class="verse-number">16</a></sup> понамножуй купців своїх більше від зірок небесних, але гусінь та знищить тебе й полетить!</p>
  <p class="verse" id="Nah.3.17"><sup><a href="#Nah.3.17" class="verse-number">17</a></sup> Вельможні твої немов та сарана, гетьмани твої мов мошва, що гніздиться по стінах в день холоду, але сонце засвітить і вони помандрують, і не пізнане буде те місце, де вони пробували.</p>
  <p class="verse" id="Nah.3.18"><sup><a href="#Nah.3.18" class="verse-number">18</a></sup> Твої пастирі, царю асирійський, поснули, лежать вельможі твої, твій народ розпорошивсь по горах, і немає кому позбирати його.</p>
  <p class="verse" id="Nah.3.19"><sup><a href="#Nah.3.19" class="verse-number">19</a></sup> Нема ліку для лиха твого, рана твоя невигойна! Всі, що звістку про тебе почують, заплещуть у долоні на тебе, бо над ким твоє зло не ходило постійно?</p>
</body>
</html>

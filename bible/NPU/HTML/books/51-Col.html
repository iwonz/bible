<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>До Колосян</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>До Колосян</h1>
  <h2>Chapter 1</h2>
  <p class="verse" id="Col.1.1"><sup><a href="#Col.1.1" class="verse-number">1</a></sup> Павло, із волі Божої апостол Христа Ісуса, і брат Тимофій</p>
  <p class="verse" id="Col.1.2"><sup><a href="#Col.1.2" class="verse-number">2</a></sup> до святих і вірних братів у Христі, що в Колосах: благодать вам і мир від Бога, Отця нашого!</p>
  <p class="verse" id="Col.1.3"><sup><a href="#Col.1.3" class="verse-number">3</a></sup> Ми дякуємо Богові, Отцеві Господа нашого Ісуса Христа, завжди за вас молячись,</p>
  <p class="verse" id="Col.1.4"><sup><a href="#Col.1.4" class="verse-number">4</a></sup> прочувши про вашу віру в Христа Ісуса та про любов, яку маєте до всіх святих</p>
  <p class="verse" id="Col.1.5"><sup><a href="#Col.1.5" class="verse-number">5</a></sup> через надію, приготовану в небі для вас, що про неї давніше ви чули в слові істини Євангелії,</p>
  <p class="verse" id="Col.1.6"><sup><a href="#Col.1.6" class="verse-number">6</a></sup> що до вас прибула, і на цілому світі плодоносна й росте, як і в вас, з того дня, коли ви почули й пізнали благодать Божу в правді.</p>
  <p class="verse" id="Col.1.7"><sup><a href="#Col.1.7" class="verse-number">7</a></sup> Отак ви і навчилися від Епафра, улюбленого співробітника нашого, що за вас він вірний служитель Христа,</p>
  <p class="verse" id="Col.1.8"><sup><a href="#Col.1.8" class="verse-number">8</a></sup> що й виявив нам про вашу духовну любов.</p>
  <p class="verse" id="Col.1.9"><sup><a href="#Col.1.9" class="verse-number">9</a></sup> Через це то й ми з того дня, як почули, не перестаємо молитись за вас та просити, щоб для пізнання волі Його були ви наповнені всякою мудрістю й розумом духовним,</p>
  <p class="verse" id="Col.1.10"><sup><a href="#Col.1.10" class="verse-number">10</a></sup> щоб ви поводилися належно щодо Господа в усякому догодженні, в усякому доброму ділі приносячи плід і зростаючи в пізнанні Бога,</p>
  <p class="verse" id="Col.1.11"><sup><a href="#Col.1.11" class="verse-number">11</a></sup> зміцняючись усякою силою за могучістю слави Його для всякої витривалости й довготерпіння з радістю,</p>
  <p class="verse" id="Col.1.12"><sup><a href="#Col.1.12" class="verse-number">12</a></sup> дякуючи Отцеві, що вчинив нас достойними участи в спадщині святих у світлі,</p>
  <p class="verse" id="Col.1.13"><sup><a href="#Col.1.13" class="verse-number">13</a></sup> що визволив нас із влади темряви й переставив нас до Царства Свого улюбленого Сина,</p>
  <p class="verse" id="Col.1.14"><sup><a href="#Col.1.14" class="verse-number">14</a></sup> в Якім маємо відкуплення і прощення гріхів.</p>
  <p class="verse" id="Col.1.15"><sup><a href="#Col.1.15" class="verse-number">15</a></sup> Він є образ невидимого Бога, роджений перш усякого творива.</p>
  <p class="verse" id="Col.1.16"><sup><a href="#Col.1.16" class="verse-number">16</a></sup> Бо то Ним створено все на небі й на землі, видиме й невидиме, чи то престоли, чи то господства, чи то влади, чи то начальства, усе через Нього й для Нього створено!</p>
  <p class="verse" id="Col.1.17"><sup><a href="#Col.1.17" class="verse-number">17</a></sup> А Він є перший від усього, і все Ним стоїть.</p>
  <p class="verse" id="Col.1.18"><sup><a href="#Col.1.18" class="verse-number">18</a></sup> І Він Голова тіла, Церкви. Він початок, первороджений з мертвих, щоб у всьому Він мав першенство.</p>
  <p class="verse" id="Col.1.19"><sup><a href="#Col.1.19" class="verse-number">19</a></sup> Бо вгодно було, щоб у Нім перебувала вся повнота,</p>
  <p class="verse" id="Col.1.20"><sup><a href="#Col.1.20" class="verse-number">20</a></sup> і щоб Ним поєднати з Собою все, примиривши кров'ю хреста Його, через Нього, чи то земне, чи то небесне.</p>
  <p class="verse" id="Col.1.21"><sup><a href="#Col.1.21" class="verse-number">21</a></sup> І вас, що були колись відчужені й вороги думкою в злих учинках,</p>
  <p class="verse" id="Col.1.22"><sup><a href="#Col.1.22" class="verse-number">22</a></sup> тепер же примирив смертю в людськім тілі Його, щоб учинити вас святими, і непорочними, і неповинними перед Собою,</p>
  <p class="verse" id="Col.1.23"><sup><a href="#Col.1.23" class="verse-number">23</a></sup> якщо тільки пробуваєте в вірі тверді та сталі, і не відпадаєте від надії Євангелії, що ви чули її, яка проповідана всьому створінню під небом, якій я, Павло, став служителем.</p>
  <p class="verse" id="Col.1.24"><sup><a href="#Col.1.24" class="verse-number">24</a></sup> Тепер я радію в стражданнях своїх за вас, і доповнюю недостачу скорботи Христової в тілі своїм за тіло Його, що воно Церква;</p>
  <p class="verse" id="Col.1.25"><sup><a href="#Col.1.25" class="verse-number">25</a></sup> якій я став служителем за Божим зарядженням, що для вас мені дане, щоб виконати Слово Боже,</p>
  <p class="verse" id="Col.1.26"><sup><a href="#Col.1.26" class="verse-number">26</a></sup> Таємницю, заховану від віків і поколінь, а тепер виявлену Його святим,</p>
  <p class="verse" id="Col.1.27"><sup><a href="#Col.1.27" class="verse-number">27</a></sup> що їм Бог захотів показати, яке багатство слави цієї таємниці між поганами, а вона Христос у вас, надія слави!</p>
  <p class="verse" id="Col.1.28"><sup><a href="#Col.1.28" class="verse-number">28</a></sup> Його ми проповідуємо, нагадуючи кожній людині й навчаючи кожну людину всякої мудрости, щоб учинити кожну людину досконалою в Христі.</p>
  <p class="verse" id="Col.1.29"><sup><a href="#Col.1.29" class="verse-number">29</a></sup> У тому й працюю я, борючися силою Його, яка сильно діє в мені.</p>
  <h2>Chapter 2</h2>
  <p class="verse" id="Col.2.1"><sup><a href="#Col.2.1" class="verse-number">1</a></sup> Я хочу, щоб ви знали, яку велику боротьбу я маю за вас і за тих, хто в Лаодикії, і за всіх, хто не бачив мого тілесного обличчя.</p>
  <p class="verse" id="Col.2.2"><sup><a href="#Col.2.2" class="verse-number">2</a></sup> Хай потішаться їхні серця, у любові поєднані, для всякого багатства повного розуміння, для пізнання таємниці Бога, Христа,</p>
  <p class="verse" id="Col.2.3"><sup><a href="#Col.2.3" class="verse-number">3</a></sup> в Якому всі скарби премудрости й пізнання заховані.</p>
  <p class="verse" id="Col.2.4"><sup><a href="#Col.2.4" class="verse-number">4</a></sup> А це говорю, щоб ніхто вас не звів фальшивими доводами при суперечці.</p>
  <p class="verse" id="Col.2.5"><sup><a href="#Col.2.5" class="verse-number">5</a></sup> Бо хоч тілом я й неприсутній, та духом я з вами, і з радістю бачу ваш порядок та твердість вашої віри в Христа.</p>
  <p class="verse" id="Col.2.6"><sup><a href="#Col.2.6" class="verse-number">6</a></sup> Отже, як ви прийняли були Христа Ісуса Господа, так і в Ньому ходіть,</p>
  <p class="verse" id="Col.2.7"><sup><a href="#Col.2.7" class="verse-number">7</a></sup> бувши вкорінені й збудовані на Ньому, та зміцнені в вірі, як вас навчено, збагачуючись у ній з подякою.</p>
  <p class="verse" id="Col.2.8"><sup><a href="#Col.2.8" class="verse-number">8</a></sup> Стережіться, щоб ніхто вас не звів філософією та марною оманою за переданням людським, за стихіями світу, а не за Христом,</p>
  <p class="verse" id="Col.2.9"><sup><a href="#Col.2.9" class="verse-number">9</a></sup> бо в Ньому тілесно живе вся повнота Божества.</p>
  <p class="verse" id="Col.2.10"><sup><a href="#Col.2.10" class="verse-number">10</a></sup> І ви маєте в Нім повноту, а Він Голова всякої влади й начальства.</p>
  <p class="verse" id="Col.2.11"><sup><a href="#Col.2.11" class="verse-number">11</a></sup> Ви в Ньому були й обрізані нерукотворним обрізанням, скинувши людське тіло гріховне в Христовім обрізанні.</p>
  <p class="verse" id="Col.2.12"><sup><a href="#Col.2.12" class="verse-number">12</a></sup> Ви були з Ним поховані у хрищенні, у Ньому ви й разом воскресли через віру в силу Бога, що Він з мертвих Його воскресив.</p>
  <p class="verse" id="Col.2.13"><sup><a href="#Col.2.13" class="verse-number">13</a></sup> І вас, що мертві були в гріхах та в необрізанні вашого тіла, Він оживив разом із Ним, простивши усі гріхи,</p>
  <p class="verse" id="Col.2.14"><sup><a href="#Col.2.14" class="verse-number">14</a></sup> знищивши рукописання на нас, що наказами було проти нас, Він із середини взяв його та й прибив його на хресті,</p>
  <p class="verse" id="Col.2.15"><sup><a href="#Col.2.15" class="verse-number">15</a></sup> роззброївши влади й начальства, сміливо їх вивів на посміховисько, перемігши їх на хресті!</p>
  <p class="verse" id="Col.2.16"><sup><a href="#Col.2.16" class="verse-number">16</a></sup> Тож, хай ніхто вас не судить за їжу, чи за питво, чи за чергове свято, чи за новомісяччя, чи за суботи,</p>
  <p class="verse" id="Col.2.17"><sup><a href="#Col.2.17" class="verse-number">17</a></sup> бо це тінь майбутнього, а тіло Христове.</p>
  <p class="verse" id="Col.2.18"><sup><a href="#Col.2.18" class="verse-number">18</a></sup> Нехай вас не зводить ніхто удаваною покорою та службою Анголам, вдаючися до того, чого не бачив, нерозважно надимаючись своїм тілесним розумом,</p>
  <p class="verse" id="Col.2.19"><sup><a href="#Col.2.19" class="verse-number">19</a></sup> а не тримачись Голови, від Якої все тіло, суглобами й зв'язями з'єднане й зміцнене, росте зростом Божим.</p>
  <p class="verse" id="Col.2.20"><sup><a href="#Col.2.20" class="verse-number">20</a></sup> Отож, як ви вмерли з Христом для стихій світу, то чого ви, немов ті, хто в світі живе, пристаєте на постанови:</p>
  <p class="verse" id="Col.2.21"><sup><a href="#Col.2.21" class="verse-number">21</a></sup> не дотикайся, ані їж, ані рухай,</p>
  <p class="verse" id="Col.2.22"><sup><a href="#Col.2.22" class="verse-number">22</a></sup> бо то все знищиться, як уживати його, за приказами та наукою людською.</p>
  <p class="verse" id="Col.2.23"><sup><a href="#Col.2.23" class="verse-number">23</a></sup> Воно ж має вид мудрости в самовільній службі й покорі та в знесилюванні тіла, та не має якогось значення, хіба щодо насичення тіла.</p>
  <h2>Chapter 3</h2>
  <p class="verse" id="Col.3.1"><sup><a href="#Col.3.1" class="verse-number">1</a></sup> Отож, коли ви воскресли з Христом, то шукайте того, що вгорі, де сидить Христос по Божій правиці.</p>
  <p class="verse" id="Col.3.2"><sup><a href="#Col.3.2" class="verse-number">2</a></sup> Думайте про те, що вгорі, а не про те, що на землі.</p>
  <p class="verse" id="Col.3.3"><sup><a href="#Col.3.3" class="verse-number">3</a></sup> Бож ви вмерли, а життя ваше сховане в Бозі з Христом.</p>
  <p class="verse" id="Col.3.4"><sup><a href="#Col.3.4" class="verse-number">4</a></sup> Коли з'явиться Христос, наше життя, тоді з'явитеся з Ним у славі і ви.</p>
  <p class="verse" id="Col.3.5"><sup><a href="#Col.3.5" class="verse-number">5</a></sup> Отож, умертвіть ваші земні члени: розпусту, нечисть, пристрасть, лиху пожадливість та зажерливість, що вона ідолослуження,</p>
  <p class="verse" id="Col.3.6"><sup><a href="#Col.3.6" class="verse-number">6</a></sup> бо гнів Божий приходить за них на неслухняних.</p>
  <p class="verse" id="Col.3.7"><sup><a href="#Col.3.7" class="verse-number">7</a></sup> І ви поміж ними ходили колись, як жили поміж ними.</p>
  <p class="verse" id="Col.3.8"><sup><a href="#Col.3.8" class="verse-number">8</a></sup> Тепер же відкиньте і ви все оте: гнів, лютість, злобу, богозневагу, безсоромні слова з ваших уст.</p>
  <p class="verse" id="Col.3.9"><sup><a href="#Col.3.9" class="verse-number">9</a></sup> Не кажіть неправди один на одного, якщо скинули з себе людину стародавню з її вчинками,</p>
  <p class="verse" id="Col.3.10"><sup><a href="#Col.3.10" class="verse-number">10</a></sup> та зодягнулися в нову, що відновлюється для пізнання за образом Створителя її,</p>
  <p class="verse" id="Col.3.11"><sup><a href="#Col.3.11" class="verse-number">11</a></sup> де нема ані геллена, ані юдея, обрізання та необрізання, варвара, скита, раба, вільного, але все та в усьому Христос!</p>
  <p class="verse" id="Col.3.12"><sup><a href="#Col.3.12" class="verse-number">12</a></sup> Отож, зодягніться, як Божі вибранці, святі та улюблені, у щире милосердя, добротливість, покору, лагідність, довготерпіння.</p>
  <p class="verse" id="Col.3.13"><sup><a href="#Col.3.13" class="verse-number">13</a></sup> Терпіть один одного, і прощайте собі, коли б мав хто на кого оскарження. Як і Христос вам простив, робіть так і ви!</p>
  <p class="verse" id="Col.3.14"><sup><a href="#Col.3.14" class="verse-number">14</a></sup> А над усім тим зодягніться в любов, що вона союз досконалости!</p>
  <p class="verse" id="Col.3.15"><sup><a href="#Col.3.15" class="verse-number">15</a></sup> І нехай мир Божий панує у ваших серцях, до якого й були ви покликані в одному тілі. І вдячними будьте!</p>
  <p class="verse" id="Col.3.16"><sup><a href="#Col.3.16" class="verse-number">16</a></sup> Слово Христове нехай пробуває в вас рясно, у всякій премудрості. Навчайте та напоумляйте самих себе! Вдячно співайте у ваших серцях Господеві псалми, гімни, духовні пісні!</p>
  <p class="verse" id="Col.3.17"><sup><a href="#Col.3.17" class="verse-number">17</a></sup> І все, що тільки робите словом чи ділом, усе робіть у Ім'я Господа Ісуса, дякуючи через Нього Богові й Отцеві.</p>
  <p class="verse" id="Col.3.18"><sup><a href="#Col.3.18" class="verse-number">18</a></sup> Дружини, слухайтеся чоловіків своїх, як лицює то в Господі!</p>
  <p class="verse" id="Col.3.19"><sup><a href="#Col.3.19" class="verse-number">19</a></sup> Чоловіки, любіть дружин своїх, і не будьте суворі до них!</p>
  <p class="verse" id="Col.3.20"><sup><a href="#Col.3.20" class="verse-number">20</a></sup> Діти, будьте слухняні в усьому батькам, бо це Господеві приємне!</p>
  <p class="verse" id="Col.3.21"><sup><a href="#Col.3.21" class="verse-number">21</a></sup> Батьки, не дратуйте дітей своїх, щоб на дусі не впали вони!</p>
  <p class="verse" id="Col.3.22"><sup><a href="#Col.3.22" class="verse-number">22</a></sup> Раби, слухайтеся в усьому тілесних панів, і не працюйте тільки про людське око, немов підлещуючись, але в простоті серця, боячися Бога!</p>
  <p class="verse" id="Col.3.23"><sup><a href="#Col.3.23" class="verse-number">23</a></sup> І все, що тільки чините, робіть від душі, немов Господеві, а не людям!</p>
  <p class="verse" id="Col.3.24"><sup><a href="#Col.3.24" class="verse-number">24</a></sup> Знайте, що від Господа приймете в нагороду спадщину, бо служите ви Господеві Христові.</p>
  <p class="verse" id="Col.3.25"><sup><a href="#Col.3.25" class="verse-number">25</a></sup> А хто кривдить, той одержить за свою кривду. Бо не дивиться Бог на особу!</p>
  <h2>Chapter 4</h2>
  <p class="verse" id="Col.4.1"><sup><a href="#Col.4.1" class="verse-number">1</a></sup> Пани, виявляйте до рабів справедливість та рівність, і знайте, що й для вас є на небі Господь!</p>
  <p class="verse" id="Col.4.2"><sup><a href="#Col.4.2" class="verse-number">2</a></sup> Будьте тривалі в молитві, і пильнуйте з подякою в ній!</p>
  <p class="verse" id="Col.4.3"><sup><a href="#Col.4.3" class="verse-number">3</a></sup> Моліться разом і за нас, щоб Бог нам відчинив двері слова, звіщати таємницю Христову, що за неї я й зв'язаний,</p>
  <p class="verse" id="Col.4.4"><sup><a href="#Col.4.4" class="verse-number">4</a></sup> щоб з'явив я її, як звіщати належить мені.</p>
  <p class="verse" id="Col.4.5"><sup><a href="#Col.4.5" class="verse-number">5</a></sup> Поводьтеся мудро з чужими, використовуючи час.</p>
  <p class="verse" id="Col.4.6"><sup><a href="#Col.4.6" class="verse-number">6</a></sup> Слово ваше нехай буде завжди ласкаве, приправлене сіллю, щоб ви знали, як ви маєте кожному відповідати.</p>
  <p class="verse" id="Col.4.7"><sup><a href="#Col.4.7" class="verse-number">7</a></sup> Що зо мною, то все вам розповість Тихик, улюблений брат і вірний служитель і співробітник у Господі.</p>
  <p class="verse" id="Col.4.8"><sup><a href="#Col.4.8" class="verse-number">8</a></sup> Я саме на те його вислав до вас, щоб довідались ви про нас, і щоб ваші серця він потішив,</p>
  <p class="verse" id="Col.4.9"><sup><a href="#Col.4.9" class="verse-number">9</a></sup> із Онисимом, вірним та улюбленим братом, який з-поміж вас. Вони все вам розповідять, що діється тут.</p>
  <p class="verse" id="Col.4.10"><sup><a href="#Col.4.10" class="verse-number">10</a></sup> Поздоровлює вас Аристарх, ув'язнений разом зо мною, і Марко, небіж Варнавин, що про нього ви дістали накази; як прийде до вас, то прийміть його,</p>
  <p class="verse" id="Col.4.11"><sup><a href="#Col.4.11" class="verse-number">11</a></sup> теж Ісус, на прізвище Юст, вони із обрізаних. Для Божого Царства єдині вони співробітники, що були мені втіхою.</p>
  <p class="verse" id="Col.4.12"><sup><a href="#Col.4.12" class="verse-number">12</a></sup> Поздоровлює вас Епафрас, що з ваших, раб Христа Ісуса. Він завжди обстоює вас у молитвах, щоб ви досконалі були та наповнені всякою Божою волею.</p>
  <p class="verse" id="Col.4.13"><sup><a href="#Col.4.13" class="verse-number">13</a></sup> І я свідчу за нього, що він має велику горливість про вас та про тих, що знаходяться в Лаодикії та в Гієраполі.</p>
  <p class="verse" id="Col.4.14"><sup><a href="#Col.4.14" class="verse-number">14</a></sup> Вітає вас Лука, улюблений лікар, та Димас.</p>
  <p class="verse" id="Col.4.15"><sup><a href="#Col.4.15" class="verse-number">15</a></sup> Привітайте братів, що в Лаодикії, і Німфана, і Церкву домашню його.</p>
  <p class="verse" id="Col.4.16"><sup><a href="#Col.4.16" class="verse-number">16</a></sup> І як буде прочитаний лист цей у вас, то зробіть, щоб прочитаний був він також у Церкві Лаодикійській, а того, що написаний з Лаодикії, прочитайте і ви.</p>
  <p class="verse" id="Col.4.17"><sup><a href="#Col.4.17" class="verse-number">17</a></sup> Та скажіть Архіпові: Доглядай того служіння, що прийняв його в Господі, щоб ти його виконав!</p>
  <p class="verse" id="Col.4.18"><sup><a href="#Col.4.18" class="verse-number">18</a></sup> Привітання моєю рукою Павловою. Пам'ятайте про пута мої! Благодать Божа нехай буде з вами! Амінь.</p>
</body>
</html>

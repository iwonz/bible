<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Йоїл</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>Йоїл</h1>
  <h2>Chapter 1</h2>
  <p class="verse" id="Joel.1.1"><sup><a href="#Joel.1.1" class="verse-number">1</a></sup> Слово Господнє, що було до Йоіла, Петуїлового сина.</p>
  <p class="verse" id="Joel.1.2"><sup><a href="#Joel.1.2" class="verse-number">2</a></sup> Послухайте це, ви старші, і візьміть до вух, усі мешканці землі: чи бувало таке за днів ваших, або за днів ваших батьків?</p>
  <p class="verse" id="Joel.1.3"><sup><a href="#Joel.1.3" class="verse-number">3</a></sup> Оповідайте про це синам вашим, а ваші сини своїм дітям, а їхні сини поколінню наступному.</p>
  <p class="verse" id="Joel.1.4"><sup><a href="#Joel.1.4" class="verse-number">4</a></sup> Що лишилось по гусені, зжерла те все сарана, що ж зосталося по сарані пожер коник, а решту по конику зжерла черва.</p>
  <p class="verse" id="Joel.1.5"><sup><a href="#Joel.1.5" class="verse-number">5</a></sup> Пробудіться, п'яниці, і плачте й ридайте за виноградовим соком усі, хто вина напивається, бо віднятий він від уст ваших!</p>
  <p class="verse" id="Joel.1.6"><sup><a href="#Joel.1.6" class="verse-number">6</a></sup> Бо на Край Мій прийшов люд міцний й незчисленний, його зуби як лев'ячі зуби, а паща його як в левиці.</p>
  <p class="verse" id="Joel.1.7"><sup><a href="#Joel.1.7" class="verse-number">7</a></sup> Виноград Мій зробив він спустошенням, Моє ж фіґове дерево геть поламав, дощенту його оголив та й покинув, галузки його побіліли.</p>
  <p class="verse" id="Joel.1.8"><sup><a href="#Joel.1.8" class="verse-number">8</a></sup> Голоси, як та дівчина, веретою оперезана, за нареченим юнацтва свого.</p>
  <p class="verse" id="Joel.1.9"><sup><a href="#Joel.1.9" class="verse-number">9</a></sup> Жертва хлібна й жертва лита спинилася в домі Господньому, впали в жалобу священики, слуги Господні.</p>
  <p class="verse" id="Joel.1.10"><sup><a href="#Joel.1.10" class="verse-number">10</a></sup> Опустошене поле, упала в жалобу земля, бо спустошене збіжжя, вино молоде пересохло, зів'яла оливка.</p>
  <p class="verse" id="Joel.1.11"><sup><a href="#Joel.1.11" class="verse-number">11</a></sup> Засоромилися рільники, голосили були виноградарі за пшеницю й ячмінь, бо вигинуло жниво поля.</p>
  <p class="verse" id="Joel.1.12"><sup><a href="#Joel.1.12" class="verse-number">12</a></sup> Усох виноград, а фіґа зів'яла, гранатове дерево, й пальма та яблуня, і повсихали всі пільні дерева, бо Він висушив радість від людських синів.</p>
  <p class="verse" id="Joel.1.13"><sup><a href="#Joel.1.13" class="verse-number">13</a></sup> Опережіться веретою, і ридайте, священики, голосіть, слуги жертівника, входьте, ночуйте в веретах, служителі Бога мого, бо хлібна жертва і жертва та лита затримана буде від дому вашого Бога!</p>
  <p class="verse" id="Joel.1.14"><sup><a href="#Joel.1.14" class="verse-number">14</a></sup> Оголосіть святий піст, скличте збори, позбирайте старших, всіх мешканців землі до дому Господа, вашого Бога, і кличте до Господа.</p>
  <p class="verse" id="Joel.1.15"><sup><a href="#Joel.1.15" class="verse-number">15</a></sup> Горе дневі тому! Бо близький день Господній, і прийде він від Всемогутнього, мов те спустошення!</p>
  <p class="verse" id="Joel.1.16"><sup><a href="#Joel.1.16" class="verse-number">16</a></sup> Чи ж з-перед очей наших не відіймається їжа, з дому нашого Бога веселість та втіха?</p>
  <p class="verse" id="Joel.1.17"><sup><a href="#Joel.1.17" class="verse-number">17</a></sup> Покорчились зерна під своїми грудами, спорожніли комори, поруйновані клуні, бо висохло збіжжя.</p>
  <p class="verse" id="Joel.1.18"><sup><a href="#Joel.1.18" class="verse-number">18</a></sup> Як стогне товар, поголомшені череди, бо немає їм паші, отари спустошені!</p>
  <p class="verse" id="Joel.1.19"><sup><a href="#Joel.1.19" class="verse-number">19</a></sup> До тебе я кличу, о Господи, пожер бо огонь пасовища пустині, а жар попалив усі дерева на полі.</p>
  <p class="verse" id="Joel.1.20"><sup><a href="#Joel.1.20" class="verse-number">20</a></sup> Навіть пільна худоба прагне до Тебе, бо водні джерела посохли, огонь же пожер пасовища пустині!</p>
  <h2>Chapter 2</h2>
  <p class="verse" id="Joel.2.1"><sup><a href="#Joel.2.1" class="verse-number">1</a></sup> Засурміть на Сіоні в сурму, здійміть крик на святій горі Моїй! Затремтіть, всі мешканці землі, бо прийшов день Господній, бо близько вже він,</p>
  <p class="verse" id="Joel.2.2"><sup><a href="#Joel.2.2" class="verse-number">2</a></sup> день темноти та темряви, день хмари й імли! Як несеться досвітня зоря по горах, так народ цей великий й міцний. Такого, як він, не бувало відвіку, і по ньому не буде вже більш аж до літ з роду в рід!</p>
  <p class="verse" id="Joel.2.3"><sup><a href="#Joel.2.3" class="verse-number">3</a></sup> Перед ним пожирає огонь, і палахкотить за ним полум'я! Земля перед ним, як еденський садок, а за ним опустіла пустиня, і рятунку від нього нема!</p>
  <p class="verse" id="Joel.2.4"><sup><a href="#Joel.2.4" class="verse-number">4</a></sup> Його вигляд ніби коні, гарцюють вони, наче ті верхівці!</p>
  <p class="verse" id="Joel.2.5"><sup><a href="#Joel.2.5" class="verse-number">5</a></sup> Як гуркіт військових возів, вони скачуть гірськими верхів'ями, як вереск огнистого полум'я, що солому жере, наче потужний народ, що до бою поставлений.</p>
  <p class="verse" id="Joel.2.6"><sup><a href="#Joel.2.6" class="verse-number">6</a></sup> Народи тремтять перед ним, всі обличчя поблідли.</p>
  <p class="verse" id="Joel.2.7"><sup><a href="#Joel.2.7" class="verse-number">7</a></sup> Як лицарі, мчаться вони, немов вояки вибігають на мур, і кожен своєю дорогою йдуть, і з стежок своїх не позбиваються,</p>
  <p class="verse" id="Joel.2.8"><sup><a href="#Joel.2.8" class="verse-number">8</a></sup> не пхають вони один одного, ходять своєю дорогою битою, а коли на списа упадуть, то не зраняться.</p>
  <p class="verse" id="Joel.2.9"><sup><a href="#Joel.2.9" class="verse-number">9</a></sup> По місті хурчать, по мурі біжать, увіходять в доми, через вікна пролазять, як злодій.</p>
  <p class="verse" id="Joel.2.10"><sup><a href="#Joel.2.10" class="verse-number">10</a></sup> Трясеться земля перед ним, тремтить небо, сонце та місяць темніють, а зорі загублюють сяйво своє.</p>
  <p class="verse" id="Joel.2.11"><sup><a href="#Joel.2.11" class="verse-number">11</a></sup> І голос Свій видасть Господь перед військом Своїм, бо табір Його величезний, бо міцний виконавець слова Його, бо великий день Господа й вельми страшний, і хто зможе його перенести?</p>
  <p class="verse" id="Joel.2.12"><sup><a href="#Joel.2.12" class="verse-number">12</a></sup> Тому то тепер промовляє Господь: Верніться до Мене всім серцем своїм, і постом святим, і плачем та риданням!</p>
  <p class="verse" id="Joel.2.13"><sup><a href="#Joel.2.13" class="verse-number">13</a></sup> І деріть своє серце, а не свою одіж, і наверніться до Господа, вашого Бога, бо ласкавий Він та милосердний, довготерпеливий та многомилостивий, і жалкує за зло!</p>
  <p class="verse" id="Joel.2.14"><sup><a href="#Joel.2.14" class="verse-number">14</a></sup> Хто знає, чи Він не повернеться та не пожалує, і по Собі не залишить благословення, жертву хлібну та жертву ту литу для Господа, вашого Бога.</p>
  <p class="verse" id="Joel.2.15"><sup><a href="#Joel.2.15" class="verse-number">15</a></sup> Засурміть на Сіоні в сурму, оголосіть святий піст, скличте зібрання!</p>
  <p class="verse" id="Joel.2.16"><sup><a href="#Joel.2.16" class="verse-number">16</a></sup> Зберіте народ, оголосіть святі збори, старців згромадьте, позбирайте дітей та грудних немовлят, нехай вийде з кімнати своєї також молодий, молода ж з-під свого накриття!</p>
  <p class="verse" id="Joel.2.17"><sup><a href="#Joel.2.17" class="verse-number">17</a></sup> Між притвором та жертівником нехай плачуть священики, слуги Господні, хай молять вони: Змилуйся, Господи, над народом Своїм, і не видай на ганьбу спадку Свого, щоб над ним панували погани. Нащо будуть казати між народами: Де їхній Бог?</p>
  <p class="verse" id="Joel.2.18"><sup><a href="#Joel.2.18" class="verse-number">18</a></sup> І заздрісним стане Господь за Свій Край, і змилується над народом Своїм.</p>
  <p class="verse" id="Joel.2.19"><sup><a href="#Joel.2.19" class="verse-number">19</a></sup> І Господь відповів і сказав до народу Свого: Ось Я посилаю вам збіжжя й вино молоде та оливу, і насититесь нею, і більше не дам вас на наругу народам.</p>
  <p class="verse" id="Joel.2.20"><sup><a href="#Joel.2.20" class="verse-number">20</a></sup> А цього північного ворога віддалю Я від вас, і його в край сухий та спустошений вижену, його перед до східнього моря, його ж край до того моря заднього. І вийде злий запах його, і підійметься сморід його, бо він лихо велике чинив.</p>
  <p class="verse" id="Joel.2.21"><sup><a href="#Joel.2.21" class="verse-number">21</a></sup> Не бійся ти, земле, а тішся й радій, бо велике Господь учинив!</p>
  <p class="verse" id="Joel.2.22"><sup><a href="#Joel.2.22" class="verse-number">22</a></sup> Не бійтеся, ти пільна худобо, бо пустинні пасовиська зазеленіють, бо дерево видасть свій плід, фіґовниця та виноград свою силу дадуть.</p>
  <p class="verse" id="Joel.2.23"><sup><a href="#Joel.2.23" class="verse-number">23</a></sup> А ви, сіонські сини, радійте та тіштеся Господом, Богом своїм, бо вам їжі Він дасть на спасіння, і найперше зішле вам дощу, дощу раннього й пізнього.</p>
  <p class="verse" id="Joel.2.24"><sup><a href="#Joel.2.24" class="verse-number">24</a></sup> І токи наповняться збіжжям, чавильні ж кадки будуть переливатись вином молодим та оливою.</p>
  <p class="verse" id="Joel.2.25"><sup><a href="#Joel.2.25" class="verse-number">25</a></sup> І надолужу Я вам за ті роки, що пожерла була сарана, коник і черва та гусінь, Моє військо велике, що Я посилав проти вас.</p>
  <p class="verse" id="Joel.2.26"><sup><a href="#Joel.2.26" class="verse-number">26</a></sup> А їсти ви будете їсти й насичуватись, і хвалитимете Ім'я Господа, вашого Бога, що з вами на подив зробив, і посоромлений більше не буде народ Мій навіки!</p>
  <p class="verse" id="Joel.2.27"><sup><a href="#Joel.2.27" class="verse-number">27</a></sup> І пізнаєте ви, що Я серед Ізраїля, і що Я Господь, Бог ваш, і немає вже іншого, і посоромлений більше не буде народ Мій навіки!</p>
  <p class="verse" id="Joel.2.28"><sup><a href="#Joel.2.28" class="verse-number">28</a></sup> (3-1) І буде потому, виллю Я Духа Свого на кожне тіло, і пророкуватимуть ваші сини й ваші дочки, а вашим старим будуть снитися сни, юнаки ваші бачити будуть видіння.</p>
  <p class="verse" id="Joel.2.29"><sup><a href="#Joel.2.29" class="verse-number">29</a></sup> (3-2) І також на рабів та невільниць за тих днів виллю Духа Свого.</p>
  <p class="verse" id="Joel.2.30"><sup><a href="#Joel.2.30" class="verse-number">30</a></sup> (3-3) І дам Я ознаки на небі й землі, кров та огонь, та стовпи диму.</p>
  <p class="verse" id="Joel.2.31"><sup><a href="#Joel.2.31" class="verse-number">31</a></sup> (3-4) Заміниться сонце на темність, а місяць на кров перед приходом Господнього дня, великого та страшного!</p>
  <p class="verse" id="Joel.2.32"><sup><a href="#Joel.2.32" class="verse-number">32</a></sup> (3-5) І станеться, кожен, хто кликати буде Господнє Ім'я, той спасеться, бо на Сіонській горі та в Єрусалимі буде спасіння, як Господь говорив, та для тих позосталих, що Господь їх покличе.</p>
  <h2>Chapter 3</h2>
  <p class="verse" id="Joel.3.1"><sup><a href="#Joel.3.1" class="verse-number">1</a></sup> (4-1) Бо ось тими днями та часу того, коли долю Юді та Єрусалиму верну,</p>
  <p class="verse" id="Joel.3.2"><sup><a href="#Joel.3.2" class="verse-number">2</a></sup> (4-2) то зберу всі народи, зведу їх у долину Йосафатову, і там буду судитися з ними за народ Мій й спадщину Мою, за Ізраїля, що його розпорошили поміж народами, а Мій Край поділили.</p>
  <p class="verse" id="Joel.3.3"><sup><a href="#Joel.3.3" class="verse-number">3</a></sup> (4-3) І за народ Мій вони кидали жереба, і юнака за блудницю давали, а дівчину за вино продавали, і пили.</p>
  <p class="verse" id="Joel.3.4"><sup><a href="#Joel.3.4" class="verse-number">4</a></sup> (4-4) І що вам до Мене, Тире й Сидоне, та всі филистимські довкілля? Чи свій чин на Мені надолужите? Може хочете щось учинити Мені, то легко та скоро зверну Я ваш чин вам на голову,</p>
  <p class="verse" id="Joel.3.5"><sup><a href="#Joel.3.5" class="verse-number">5</a></sup> (4-5) що срібло Моє й Моє золото позабирали, а коштовні клейноди Мої в свої храми повносили...</p>
  <p class="verse" id="Joel.3.6"><sup><a href="#Joel.3.6" class="verse-number">6</a></sup> (4-6) А синів Юди та Єрусалиму ви грецьким синам продали, щоб їх віддалити від їхніх границь...</p>
  <p class="verse" id="Joel.3.7"><sup><a href="#Joel.3.7" class="verse-number">7</a></sup> (4-7) Ось Я їх позбуджую з місця того, куди їх продали, ваш чин поверну вам на голову!</p>
  <p class="verse" id="Joel.3.8"><sup><a href="#Joel.3.8" class="verse-number">8</a></sup> (4-8) І попродаю ваших синів та ваших дочок в руку Юдських синів, а вони віддадуть їх шев'янам, до люду далекого, бо Господь так сказав.</p>
  <p class="verse" id="Joel.3.9"><sup><a href="#Joel.3.9" class="verse-number">9</a></sup> (4-9) Кличте про це між народами, оголосіте святую війну, збудіте лицарство, хай сходяться, нехай підіймаються всі вояки.</p>
  <p class="verse" id="Joel.3.10"><sup><a href="#Joel.3.10" class="verse-number">10</a></sup> (4-10) Перекуйте свої лемеші на мечі, а ваші серпи на списи, хай навіть безсилий говорить: Я лицар!</p>
  <p class="verse" id="Joel.3.11"><sup><a href="#Joel.3.11" class="verse-number">11</a></sup> (4-11) Поспішіть і прийдіть, всі народи з довкілля, й зберіться, туди, Господи, спустиш лицарство Своє.</p>
  <p class="verse" id="Joel.3.12"><sup><a href="#Joel.3.12" class="verse-number">12</a></sup> (4-12) Нехай збудяться й зійдуть народи в долину Йосафатову, бо сяду Я там, щоб судити всі народи з довкілля.</p>
  <p class="verse" id="Joel.3.13"><sup><a href="#Joel.3.13" class="verse-number">13</a></sup> (4-13) Пошліть на роботу серпа, бо жниво дозріло, приходьте, зійдіть, бо чавило наповнене, кадки переливаються, бо зло їхнє розмножилось!</p>
  <p class="verse" id="Joel.3.14"><sup><a href="#Joel.3.14" class="verse-number">14</a></sup> (4-14) Натовпи, натовпи у вирішальній долині, бо близький день Господній у вирішальній долині.</p>
  <p class="verse" id="Joel.3.15"><sup><a href="#Joel.3.15" class="verse-number">15</a></sup> (4-15) Сонце та місяць стемніють, а зорі загублять свій блиск,</p>
  <p class="verse" id="Joel.3.16"><sup><a href="#Joel.3.16" class="verse-number">16</a></sup> (4-16) і Господь загримить із Сіону, та з Єрусалиму Свій голос подасть, і небо й земля затремтять, та Господь охорона Своєму народові, і твердиня синам Ізраїлевим!</p>
  <p class="verse" id="Joel.3.17"><sup><a href="#Joel.3.17" class="verse-number">17</a></sup> (4-17) І пізнаєте ви, що Я Господь, Бог ваш, Який пробуває в Сіоні, на святій Своїй горі. І станеться Єрусалим за святиню, і чужі вже не будуть ходити по ньому.</p>
  <p class="verse" id="Joel.3.18"><sup><a href="#Joel.3.18" class="verse-number">18</a></sup> (4-18) І станеться в день той, гори будуть кропити виноградовий сік, а підгірки стоятимуть у молоці, і всі Юдські потоки водою заб'ють, а з дому Господнього вийде джерело, і напоїть долину Шіттім.</p>
  <p class="verse" id="Joel.3.19"><sup><a href="#Joel.3.19" class="verse-number">19</a></sup> (4-19) Єгипет спустошенням стане, і пустинею голою стане Едом за насильство синам Юди, за те, що лили кров невинну у їхньому Краї.</p>
  <p class="verse" id="Joel.3.20"><sup><a href="#Joel.3.20" class="verse-number">20</a></sup> (4-20) А Юдея жити буде повіки, і Єрусалим з роду в рід,</p>
  <p class="verse" id="Joel.3.21"><sup><a href="#Joel.3.21" class="verse-number">21</a></sup> (4-21) і помщу за їхню кров, що за неї Я ще не помстив, і буде Господь пробувати на Сіоні!</p>
</body>
</html>

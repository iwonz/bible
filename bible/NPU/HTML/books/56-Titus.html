<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>До Тита</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>До Тита</h1>
  <h2>Chapter 1</h2>
  <p class="verse" id="Titus.1.1"><sup><a href="#Titus.1.1" class="verse-number">1</a></sup> Павло, раб Божий, а апостол Ісуса Христа, по вірі вибраних Божих і пізнанні правди, що за благочестям,</p>
  <p class="verse" id="Titus.1.2"><sup><a href="#Titus.1.2" class="verse-number">2</a></sup> в надії вічного життя, яке обіцяв був від вічних часів необманливий Бог,</p>
  <p class="verse" id="Titus.1.3"><sup><a href="#Titus.1.3" class="verse-number">3</a></sup> і часу свого з'явив Слово Своє в проповіданні, що доручене було мені з наказу Спасителя нашого Бога,</p>
  <p class="verse" id="Titus.1.4"><sup><a href="#Titus.1.4" class="verse-number">4</a></sup> до Тита, щирого сина за спільною вірою: благодать, милість та мир від Бога Отця й Христа Ісуса, Спасителя нашого!</p>
  <p class="verse" id="Titus.1.5"><sup><a href="#Titus.1.5" class="verse-number">5</a></sup> Я для того тебе полишив був у Кріті, щоб ти впорядкував недокінчене та пресвітерів настановив по містах, як тобі я звелів,</p>
  <p class="verse" id="Titus.1.6"><sup><a href="#Titus.1.6" class="verse-number">6</a></sup> коли хто бездоганний, муж єдиної дружини, має вірних дітей, недокорених за блуд або неслухняність.</p>
  <p class="verse" id="Titus.1.7"><sup><a href="#Titus.1.7" class="verse-number">7</a></sup> Бо єпископ мусить бути бездоганний, як Божий доморядник, не самолюбний, не гнівливий, не п'яниця, не заводіяка, не корисливий,</p>
  <p class="verse" id="Titus.1.8"><sup><a href="#Titus.1.8" class="verse-number">8</a></sup> але гостинний до приходнів, добролюбець, поміркований, справедливий, побожний, стриманий,</p>
  <p class="verse" id="Titus.1.9"><sup><a href="#Titus.1.9" class="verse-number">9</a></sup> що тримається вірного слова згідно з наукою, щоб мав силу й навчати в здоровій науці, і переконувати противних.</p>
  <p class="verse" id="Titus.1.10"><sup><a href="#Titus.1.10" class="verse-number">10</a></sup> Багато бо є неслухняних, марнословців, зводників, особливо ж з обрізаних,</p>
  <p class="verse" id="Titus.1.11"><sup><a href="#Titus.1.11" class="verse-number">11</a></sup> їм треба уста затуляти: вони цілі доми баламутять, навчаючи, чого не належить, для зиску брудного.</p>
  <p class="verse" id="Titus.1.12"><sup><a href="#Titus.1.12" class="verse-number">12</a></sup> Сказав один з них, їхній власний пророк: Крітяни завжди брехливі, люті звірі, черевані ліниві!...</p>
  <p class="verse" id="Titus.1.13"><sup><a href="#Titus.1.13" class="verse-number">13</a></sup> Це свідоцтво правдиве. Ради цієї причини докоряй їм суворо, щоб у вірі здорові були,</p>
  <p class="verse" id="Titus.1.14"><sup><a href="#Titus.1.14" class="verse-number">14</a></sup> і на юдейські байки не вважали, ані на накази людей, що від правди відвертаються.</p>
  <p class="verse" id="Titus.1.15"><sup><a href="#Titus.1.15" class="verse-number">15</a></sup> Для чистих все чисте, а для занечищених та для невірних не чисте ніщо, але занечистилися і розум їхній, і сумління.</p>
  <p class="verse" id="Titus.1.16"><sup><a href="#Titus.1.16" class="verse-number">16</a></sup> Вони твердять, немов знають Бога, але відкидаються вчинками, бувши бридкі й неслухняні, і до всякого доброго діла нездатні.</p>
  <h2>Chapter 2</h2>
  <p class="verse" id="Titus.2.1"><sup><a href="#Titus.2.1" class="verse-number">1</a></sup> А ти говори, що відповідає здоровій науці.</p>
  <p class="verse" id="Titus.2.2"><sup><a href="#Titus.2.2" class="verse-number">2</a></sup> Щоб старі чоловіки тверезі були, поважні, помірковані, здорові у вірі, у любові, у терпеливості.</p>
  <p class="verse" id="Titus.2.3"><sup><a href="#Titus.2.3" class="verse-number">3</a></sup> Щоб старі жінки в своїм стані так само були, як належить святим, не обмовниці, не віддані п'янству, навчали добра,</p>
  <p class="verse" id="Titus.2.4"><sup><a href="#Titus.2.4" class="verse-number">4</a></sup> щоб навчали жінок молодих любити своїх чоловіків, любити дітей,</p>
  <p class="verse" id="Titus.2.5"><sup><a href="#Titus.2.5" class="verse-number">5</a></sup> щоб були помірковані, чисті, господарні, добрі, слухняні своїм чоловікам, щоб не зневажалося Боже Слово.</p>
  <p class="verse" id="Titus.2.6"><sup><a href="#Titus.2.6" class="verse-number">6</a></sup> Так само благай юнаків, щоб були помірковані.</p>
  <p class="verse" id="Titus.2.7"><sup><a href="#Titus.2.7" class="verse-number">7</a></sup> У всім сам себе подавай за зразка добрих діл, у навчанні непорушеність, повагу,</p>
  <p class="verse" id="Titus.2.8"><sup><a href="#Titus.2.8" class="verse-number">8</a></sup> слово здорове, неосудливе, щоб противник був засоромлений, не мавши нічого лихого казати про нас.</p>
  <p class="verse" id="Titus.2.9"><sup><a href="#Titus.2.9" class="verse-number">9</a></sup> Раби щоб корилися панам своїм, щоб догоджали, не перечили,</p>
  <p class="verse" id="Titus.2.10"><sup><a href="#Titus.2.10" class="verse-number">10</a></sup> не крали, але виявляли всяку добру вірність, щоб у всьому вони прикрашали науку Спасителя нашого Бога.</p>
  <p class="verse" id="Titus.2.11"><sup><a href="#Titus.2.11" class="verse-number">11</a></sup> Бо з'явилася Божа благодать, що спасає всіх людей,</p>
  <p class="verse" id="Titus.2.12"><sup><a href="#Titus.2.12" class="verse-number">12</a></sup> і навчає нас, щоб ми, відцуравшись безбожности та світських пожадливостей, жили помірковано та праведно, і побожно в теперішнім віці,</p>
  <p class="verse" id="Titus.2.13"><sup><a href="#Titus.2.13" class="verse-number">13</a></sup> і чекали блаженної надії та з'явлення слави великого Бога й Спаса нашого Христа Ісуса,</p>
  <p class="verse" id="Titus.2.14"><sup><a href="#Titus.2.14" class="verse-number">14</a></sup> що Самого Себе дав за нас, щоб нас визволити від усякого беззаконства та очистити Собі людей вибраних, у добрих ділах запопадливих.</p>
  <p class="verse" id="Titus.2.15"><sup><a href="#Titus.2.15" class="verse-number">15</a></sup> Оце говори та нагадуй, та з усяким наказом картай. Хай тобою ніхто не погордує!</p>
  <h2>Chapter 3</h2>
  <p class="verse" id="Titus.3.1"><sup><a href="#Titus.3.1" class="verse-number">1</a></sup> Нагадуй їм, щоб слухали влади верховної та корилися їй, і до всякого доброго діла готові були,</p>
  <p class="verse" id="Titus.3.2"><sup><a href="#Titus.3.2" class="verse-number">2</a></sup> щоб не зневажали нікого, щоб були не сварливі, а тихі, виявляючи повну лагідність усім людям.</p>
  <p class="verse" id="Titus.3.3"><sup><a href="#Titus.3.3" class="verse-number">3</a></sup> Бо колись були й ми нерозсудні, неслухняні, зведені, служили різним пожадливостям та розкошам, жили в злобі та в заздрощах, бридкими були, ненавиділи один одного.</p>
  <p class="verse" id="Titus.3.4"><sup><a href="#Titus.3.4" class="verse-number">4</a></sup> А коли з'явилась благодать та людинолюбство Спасителя, нашого Бога,</p>
  <p class="verse" id="Titus.3.5"><sup><a href="#Titus.3.5" class="verse-number">5</a></sup> Він нас спас не з діл праведности, що ми їх учинили були, а з Своєї милости через купіль відродження й обновлення Духом Святим,</p>
  <p class="verse" id="Titus.3.6"><sup><a href="#Titus.3.6" class="verse-number">6</a></sup> Якого Він щедро вилив на нас через Христа Ісуса, Спасителя нашого,</p>
  <p class="verse" id="Titus.3.7"><sup><a href="#Titus.3.7" class="verse-number">7</a></sup> щоб ми виправдались Його благодаттю, і стали спадкоємцями за надією на вічне життя.</p>
  <p class="verse" id="Titus.3.8"><sup><a href="#Titus.3.8" class="verse-number">8</a></sup> Вірне слово, і я хочу, щоб ти і про це впевняв, щоб ті, хто ввірував у Бога, дбали про добрі діла пильнувати. Для людей оце добре й корисне!</p>
  <p class="verse" id="Titus.3.9"><sup><a href="#Titus.3.9" class="verse-number">9</a></sup> Вистерігайсь нерозумних змагань, і родоводів, і спорів, і суперечок про Закон, бо вони некорисні й марні.</p>
  <p class="verse" id="Titus.3.10"><sup><a href="#Titus.3.10" class="verse-number">10</a></sup> Людини єретика, по першім та другім наставленні, відрікайся,</p>
  <p class="verse" id="Titus.3.11"><sup><a href="#Titus.3.11" class="verse-number">11</a></sup> знавши, що зіпсувся такий та грішить, і він сам себе засудив.</p>
  <p class="verse" id="Titus.3.12"><sup><a href="#Titus.3.12" class="verse-number">12</a></sup> Як пришлю я до тебе Артема або Тихика, поквапся прибути до мене в Нікополь, бо думаю там перезимувати.</p>
  <p class="verse" id="Titus.3.13"><sup><a href="#Titus.3.13" class="verse-number">13</a></sup> Законника Зину та Аполлоса вишли квапливо вперед, щоб для них не забракло нічого.</p>
  <p class="verse" id="Titus.3.14"><sup><a href="#Titus.3.14" class="verse-number">14</a></sup> Нехай же навчаються й наші дбати про добрі діла при конечних потребах, щоб безплодні вони не були.</p>
  <p class="verse" id="Titus.3.15"><sup><a href="#Titus.3.15" class="verse-number">15</a></sup> Вітають тебе всі, хто зо мною. Вітай тих, хто любить нас у вірі. Благодать з вами всіма! Амінь.</p>
</body>
</html>

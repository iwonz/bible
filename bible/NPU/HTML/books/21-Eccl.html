<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Екклезіаст</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>Екклезіаст</h1>
  <h2>Chapter 1</h2>
  <p class="verse" id="Eccl.1.1"><sup><a href="#Eccl.1.1" class="verse-number">1</a></sup> Книга Проповідника, сина Давидового, царя в Єрусалимі.</p>
  <p class="verse" id="Eccl.1.2"><sup><a href="#Eccl.1.2" class="verse-number">2</a></sup> Наймарніша марнота, сказав Проповідник, наймарніша марнота, марнота усе!</p>
  <p class="verse" id="Eccl.1.3"><sup><a href="#Eccl.1.3" class="verse-number">3</a></sup> Яка користь людині в усім її труді, який вона робить під сонцем?</p>
  <p class="verse" id="Eccl.1.4"><sup><a href="#Eccl.1.4" class="verse-number">4</a></sup> Покоління відходить, й покоління приходить, а земля віковічно стоїть!</p>
  <p class="verse" id="Eccl.1.5"><sup><a href="#Eccl.1.5" class="verse-number">5</a></sup> І сонечко сходить, і сонце заходить, і поспішає до місця свого, де сходить воно.</p>
  <p class="verse" id="Eccl.1.6"><sup><a href="#Eccl.1.6" class="verse-number">6</a></sup> Віє вітер на південь, і на північ вертається, крутиться, крутиться він та й іде, і на круг свій вертається вітер...</p>
  <p class="verse" id="Eccl.1.7"><sup><a href="#Eccl.1.7" class="verse-number">7</a></sup> Всі потоки до моря пливуть, але море воно не наповнюється: до місця, ізвідки пливуть, ті потоки вони повертаються, щоб знову плисти!</p>
  <p class="verse" id="Eccl.1.8"><sup><a href="#Eccl.1.8" class="verse-number">8</a></sup> Повні труду всі речі, людина сказати всього не потрапить! Не насититься баченням око, і не наповниться слуханням ухо...</p>
  <p class="verse" id="Eccl.1.9"><sup><a href="#Eccl.1.9" class="verse-number">9</a></sup> Що було, воно й буде, і що робилося, буде робитись воно, і немає нічого нового під сонцем!...</p>
  <p class="verse" id="Eccl.1.10"><sup><a href="#Eccl.1.10" class="verse-number">10</a></sup> Буває таке, що про нього говорять: Дивись, це нове! Та воно вже було від віків, що були перед нами!</p>
  <p class="verse" id="Eccl.1.11"><sup><a href="#Eccl.1.11" class="verse-number">11</a></sup> Нема згадки про перше, а також про наступне, що буде, про них згадки не буде між тими, що будуть потому...</p>
  <p class="verse" id="Eccl.1.12"><sup><a href="#Eccl.1.12" class="verse-number">12</a></sup> Я, Проповідник, був царем над Ізраїлем в Єрусалимі.</p>
  <p class="verse" id="Eccl.1.13"><sup><a href="#Eccl.1.13" class="verse-number">13</a></sup> І поклав я на серце своє, щоб шукати й досліджувати мудрістю все, що робилось під небом. Це праця тяжка, яку дав Бог для людських синів, щоб мозолитись нею.</p>
  <p class="verse" id="Eccl.1.14"><sup><a href="#Eccl.1.14" class="verse-number">14</a></sup> Я бачив усі справи, що чинились під сонцем: й ось усе це марнота та ловлення вітру!...</p>
  <p class="verse" id="Eccl.1.15"><sup><a href="#Eccl.1.15" class="verse-number">15</a></sup> Покривленого не направиш, а неіснуючого не полічиш!</p>
  <p class="verse" id="Eccl.1.16"><sup><a href="#Eccl.1.16" class="verse-number">16</a></sup> Говорив я був з серцем своїм та казав: Ось я велику премудрість набув, Найбільшу за всіх, що до мене над Єрусалимом були. І бачило серце моє всяку мудрість і знання.</p>
  <p class="verse" id="Eccl.1.17"><sup><a href="#Eccl.1.17" class="verse-number">17</a></sup> І поклав я на серце своє, щоб пізнати премудрість, і пізнати безумство й глупоту, і збагнув я, що й це все то ловлення вітру!...</p>
  <p class="verse" id="Eccl.1.18"><sup><a href="#Eccl.1.18" class="verse-number">18</a></sup> Бо при многості мудрости множиться й клопіт, хто ж пізнання побільшує, той побільшує й біль!...</p>
  <h2>Chapter 2</h2>
  <p class="verse" id="Eccl.2.1"><sup><a href="#Eccl.2.1" class="verse-number">1</a></sup> Сказав був я в серці своєму: Іди но, хай випробую тебе радістю, і придивись до добра, та й воно ось марнота...</p>
  <p class="verse" id="Eccl.2.2"><sup><a href="#Eccl.2.2" class="verse-number">2</a></sup> На сміх я сказав: Нерозумний, а на радість: Що робить вона?</p>
  <p class="verse" id="Eccl.2.3"><sup><a href="#Eccl.2.3" class="verse-number">3</a></sup> Задумав я в серці своєму вином оживляти своє тіло, і провадити мудрістю серце своє, і що буду держатись глупоти, аж поки побачу, що ж добре для людських синів, що робили б під небом за короткого часу свого життя.</p>
  <p class="verse" id="Eccl.2.4"><sup><a href="#Eccl.2.4" class="verse-number">4</a></sup> Поробив я великі діла: поставив для себе доми, задля себе садив виноградники,</p>
  <p class="verse" id="Eccl.2.5"><sup><a href="#Eccl.2.5" class="verse-number">5</a></sup> запровадив для себе садки та гаї, і понасаджував в них усіляких дерев овочевих.</p>
  <p class="verse" id="Eccl.2.6"><sup><a href="#Eccl.2.6" class="verse-number">6</a></sup> Наробив я для себе ставів, щоб поливати із них ліс дерев, що виростали.</p>
  <p class="verse" id="Eccl.2.7"><sup><a href="#Eccl.2.7" class="verse-number">7</a></sup> Набував я для себе рабів та невільниць, були в мене й домівники. А худоби великої та худоби дрібної було в мене більше, ніж у всіх, що в Єрусалимі до мене були!</p>
  <p class="verse" id="Eccl.2.8"><sup><a href="#Eccl.2.8" class="verse-number">8</a></sup> Назбирав я собі також срібла та золота, і скарбів царів та провінцій, завів я собі співаків та співачок, і всякі приємнощі людських синів, жінок наложниць.</p>
  <p class="verse" id="Eccl.2.9"><sup><a href="#Eccl.2.9" class="verse-number">9</a></sup> І звеличувавсь я усе більше та більше, над усіх, що в Єрусалимі до мене були, моя мудрість стояла також при мені.</p>
  <p class="verse" id="Eccl.2.10"><sup><a href="#Eccl.2.10" class="verse-number">10</a></sup> І всього, чого очі мої пожадали, я їм не відмовлював: я не стримував серця свого від жодної втіхи, бо тішилось серце моє від усякого труду мого, і це була частка моя від усякого труду свого!</p>
  <p class="verse" id="Eccl.2.11"><sup><a href="#Eccl.2.11" class="verse-number">11</a></sup> Та коли я звернувся до всіх своїх чинів, що їх поробили були мої руки, і до труду, що я потрудився був, роблячи, й ось усе це марнота та ловлення вітру, і немає під сонцем нічого корисного!...</p>
  <p class="verse" id="Eccl.2.12"><sup><a href="#Eccl.2.12" class="verse-number">12</a></sup> І звернувся я, щоб бачити мудрість, і безум, і дурощі. Бо що зробить людина, що прийде вона по царі? Тільки те, що вона вже зробила!</p>
  <p class="verse" id="Eccl.2.13"><sup><a href="#Eccl.2.13" class="verse-number">13</a></sup> І я побачив, що є перевага у мудрости над глупотою, як є перевага у світла над темрявою:</p>
  <p class="verse" id="Eccl.2.14"><sup><a href="#Eccl.2.14" class="verse-number">14</a></sup> у мудрого очі його в голові його, а безглуздий у темряві ходить; та теж я пізнав, що доля одна всім їм трапиться!</p>
  <p class="verse" id="Eccl.2.15"><sup><a href="#Eccl.2.15" class="verse-number">15</a></sup> І промовив я в серці своєму: Коли доля, яка нерозумному трапиться, трапиться також мені, то нащо тоді я мудрішим ставав? І я говорив був у серці своїм, що марнота й оце...</p>
  <p class="verse" id="Eccl.2.16"><sup><a href="#Eccl.2.16" class="verse-number">16</a></sup> Не лишається пам'яти про мудрого, як і про нерозумного, на вічні віки, в днях наступних зовсім все забудеться, і мудрий вмирає так само, як і нерозумний...</p>
  <p class="verse" id="Eccl.2.17"><sup><a href="#Eccl.2.17" class="verse-number">17</a></sup> І життя я зненавидів, бо противний мені кожен чин, що під сонцем він чиниться, бо все це марнота та ловлення вітру!...</p>
  <p class="verse" id="Eccl.2.18"><sup><a href="#Eccl.2.18" class="verse-number">18</a></sup> І зненавидів я ввесь свій труд, що під сонцем трудився я був, бо його позоставлю людині, що буде вона по мені,</p>
  <p class="verse" id="Eccl.2.19"><sup><a href="#Eccl.2.19" class="verse-number">19</a></sup> а хто знає, чи мудрий той буде чи нерозумний, хто запанує над цілим трудом моїм, над яким я трудився й змудрів був під сонцем? Це марнота також...</p>
  <p class="verse" id="Eccl.2.20"><sup><a href="#Eccl.2.20" class="verse-number">20</a></sup> І я обернувся чинити, щоб серце моє прийшло в розпач від усього труда, що чинив я під сонцем...</p>
  <p class="verse" id="Eccl.2.21"><sup><a href="#Eccl.2.21" class="verse-number">21</a></sup> Бо буває людина, що трудиться з мудрістю, зо знанням та із хистом, та все полишає на долю людині, яка не трудилася в тому: Марнота й оце й зло велике!</p>
  <p class="verse" id="Eccl.2.22"><sup><a href="#Eccl.2.22" class="verse-number">22</a></sup> Та й що має людина зо всього свойого труда та із клопоту серця свого, що під сонцем працює вона?</p>
  <p class="verse" id="Eccl.2.23"><sup><a href="#Eccl.2.23" class="verse-number">23</a></sup> Бо всі дні її муки, а смуток робота її, і навіть вночі її серце спокою не знає, теж марнота й оце!...</p>
  <p class="verse" id="Eccl.2.24"><sup><a href="#Eccl.2.24" class="verse-number">24</a></sup> Нема ліпшого земній людині над те, щоб їсти та пити, і щоб душа її бачила добре із труду свого. Та й оце все, я бачив, воно з руки Бога!</p>
  <p class="verse" id="Eccl.2.25"><sup><a href="#Eccl.2.25" class="verse-number">25</a></sup> Бо хто буде їсти, і хто споживати спроможе без Нього?</p>
  <p class="verse" id="Eccl.2.26"><sup><a href="#Eccl.2.26" class="verse-number">26</a></sup> Бо людині, що перед лицем Його добра, дає Він премудрість, і пізнання, і радість; а грішникові Він роботу дає, щоб збирати й громадити, щоб пізніше віддати тому, хто добрий перед Божим лицем. Марнота і це все та ловлення вітру!...</p>
  <h2>Chapter 3</h2>
  <p class="verse" id="Eccl.3.1"><sup><a href="#Eccl.3.1" class="verse-number">1</a></sup> Для всього свій час, і година своя кожній справі під небом:</p>
  <p class="verse" id="Eccl.3.2"><sup><a href="#Eccl.3.2" class="verse-number">2</a></sup> час родитись і час помирати, час садити і час виривати посаджене,</p>
  <p class="verse" id="Eccl.3.3"><sup><a href="#Eccl.3.3" class="verse-number">3</a></sup> час вбивати і час лікувати, час руйнувати і час будувати,</p>
  <p class="verse" id="Eccl.3.4"><sup><a href="#Eccl.3.4" class="verse-number">4</a></sup> час плакати й час реготати, час ридати і час танцювати,</p>
  <p class="verse" id="Eccl.3.5"><sup><a href="#Eccl.3.5" class="verse-number">5</a></sup> час розкидати каміння і час каміння громадити, час обіймати і час ухилятись обіймів,</p>
  <p class="verse" id="Eccl.3.6"><sup><a href="#Eccl.3.6" class="verse-number">6</a></sup> час шукати і час розгубити, час збирати і час розкидати,</p>
  <p class="verse" id="Eccl.3.7"><sup><a href="#Eccl.3.7" class="verse-number">7</a></sup> час дерти і час зашивати, час мовчати і час говорити,</p>
  <p class="verse" id="Eccl.3.8"><sup><a href="#Eccl.3.8" class="verse-number">8</a></sup> час кохати і час ненавидіти, час війні і час миру!</p>
  <p class="verse" id="Eccl.3.9"><sup><a href="#Eccl.3.9" class="verse-number">9</a></sup> Яка користь трудящому в тім, над чим трудиться він?</p>
  <p class="verse" id="Eccl.3.10"><sup><a href="#Eccl.3.10" class="verse-number">10</a></sup> Я бачив роботу, що Бог був дав людським синам, щоб трудились над нею,</p>
  <p class="verse" id="Eccl.3.11"><sup><a href="#Eccl.3.11" class="verse-number">11</a></sup> усе Він прегарним зробив свого часу, і вічність поклав їм у серце, хоч не розуміє людина тих діл, що Бог учинив, від початку та аж до кінця...</p>
  <p class="verse" id="Eccl.3.12"><sup><a href="#Eccl.3.12" class="verse-number">12</a></sup> Я знаю, немає нічого в них кращого, як тільки радіти й робити добро у своєму житті.</p>
  <p class="verse" id="Eccl.3.13"><sup><a href="#Eccl.3.13" class="verse-number">13</a></sup> І отож, як котрий чоловік їсть та п'є і в усім своїм труді радіє добром, це дар Божий!</p>
  <p class="verse" id="Eccl.3.14"><sup><a href="#Eccl.3.14" class="verse-number">14</a></sup> Я знаю, що все, що Бог робить, воно зостається навіки, до того не можна нічого додати, і з того не можна нічого відняти, і Бог так зробив, щоб боялись Його!</p>
  <p class="verse" id="Eccl.3.15"><sup><a href="#Eccl.3.15" class="verse-number">15</a></sup> Що є, то було вже воно, і що статися має було вже, бо минуле відновлює Бог!</p>
  <p class="verse" id="Eccl.3.16"><sup><a href="#Eccl.3.16" class="verse-number">16</a></sup> І я бачив під сонцем іще: місце суду, а в нім беззаконня, і місце правди, у ньому ж неправда...</p>
  <p class="verse" id="Eccl.3.17"><sup><a href="#Eccl.3.17" class="verse-number">17</a></sup> Я сказав був у серці своєму: Судитиме Бог справедливого й несправедливого, бо для кожної справи є час, і на всяке там діло.</p>
  <p class="verse" id="Eccl.3.18"><sup><a href="#Eccl.3.18" class="verse-number">18</a></sup> Я сказав був у серці своєму: Це для людських синів, щоб Бог випробовував їх, і щоб бачити їм, що вони як ті звірі,</p>
  <p class="verse" id="Eccl.3.19"><sup><a href="#Eccl.3.19" class="verse-number">19</a></sup> бо доля для людських синів і доля звірини однакова доля для них: як оці помирають, так само вмирають і ті, і для всіх один подих, і нема над твариною вищости людям, марнота бо все!...</p>
  <p class="verse" id="Eccl.3.20"><sup><a href="#Eccl.3.20" class="verse-number">20</a></sup> Все до місця одного йде: все постало із пороху, і вернеться все знов до пороху...</p>
  <p class="verse" id="Eccl.3.21"><sup><a href="#Eccl.3.21" class="verse-number">21</a></sup> Хто те знає, чи дух людських синів підіймається вгору, і чи спускається вділ до землі дух скотини?</p>
  <p class="verse" id="Eccl.3.22"><sup><a href="#Eccl.3.22" class="verse-number">22</a></sup> І я бачив, нема чоловікові кращого, як ділами своїми радіти, бо це доля його! Бо хто поведе його глянути, що буде по ньому?...</p>
  <h2>Chapter 4</h2>
  <p class="verse" id="Eccl.4.1"><sup><a href="#Eccl.4.1" class="verse-number">1</a></sup> І знов я побачив всі утиски, що чинились під сонцем, і сльоза ось утискуваних, та немає для них потішителя, і насилля з руки, що їх гноблять, і немає для них потішителя...</p>
  <p class="verse" id="Eccl.4.2"><sup><a href="#Eccl.4.2" class="verse-number">2</a></sup> І я похвалив тих померлих, що давно повмирали, більш від живих, що живуть дотепер...</p>
  <p class="verse" id="Eccl.4.3"><sup><a href="#Eccl.4.3" class="verse-number">3</a></sup> А краще від них від обох тій людині, що досі іще не була, що не бачила чину лихого, що робився під сонцем!</p>
  <p class="verse" id="Eccl.4.4"><sup><a href="#Eccl.4.4" class="verse-number">4</a></sup> І я бачив ввесь труд та ввесь успіх учинку, викликає заздрість одного до одного, і це все марнота та ловлення вітру!...</p>
  <p class="verse" id="Eccl.4.5"><sup><a href="#Eccl.4.5" class="verse-number">5</a></sup> Нерозумний сидить, склавши руки свої, та жере своє тіло,</p>
  <p class="verse" id="Eccl.4.6"><sup><a href="#Eccl.4.6" class="verse-number">6</a></sup> краща повна долоня спокою за повні дві жмені клопоту та за ловлення вітру!...</p>
  <p class="verse" id="Eccl.4.7"><sup><a href="#Eccl.4.7" class="verse-number">7</a></sup> І знову я бачив марноту під сонцем:</p>
  <p class="verse" id="Eccl.4.8"><sup><a href="#Eccl.4.8" class="verse-number">8</a></sup> Буває самотній, і не має нікого він іншого, сина чи брата у нього нема, та немає кінця всьому зусиллю його, і не насититься око багатством його, і він не повість: Та для кого дбаю і позбавляю добра свою душу? Марнота й оце, і даремна робота воно...</p>
  <p class="verse" id="Eccl.4.9"><sup><a href="#Eccl.4.9" class="verse-number">9</a></sup> Краще двом, як одному, бо мають хорошу заплату за труд свій,</p>
  <p class="verse" id="Eccl.4.10"><sup><a href="#Eccl.4.10" class="verse-number">10</a></sup> і якби вони впали, підійме одне свого друга! Та горе одному, як він упаде, й нема другого, щоб підвести його...</p>
  <p class="verse" id="Eccl.4.11"><sup><a href="#Eccl.4.11" class="verse-number">11</a></sup> Також коли вдвох покладуться, то тепло їм буде, а як же зогрітись одному?</p>
  <p class="verse" id="Eccl.4.12"><sup><a href="#Eccl.4.12" class="verse-number">12</a></sup> А коли б хто напав на одного, то вдвох вони стануть на нього, і нитка потрійна не скоро пірветься!</p>
  <p class="verse" id="Eccl.4.13"><sup><a href="#Eccl.4.13" class="verse-number">13</a></sup> Ліпший убогий та мудрий юнак, аніж цар старий та нерозумний, що вже осторог не приймає,</p>
  <p class="verse" id="Eccl.4.14"><sup><a href="#Eccl.4.14" class="verse-number">14</a></sup> бо виходить юнак і з в'язниці, щоб зацарювати, хоч у царстві своїм народивсь він убогим!</p>
  <p class="verse" id="Eccl.4.15"><sup><a href="#Eccl.4.15" class="verse-number">15</a></sup> Я бачив усіх живих, що ходять під сонцем, на боці цього юнака, цього другого, що став він на місце його.</p>
  <p class="verse" id="Eccl.4.16"><sup><a href="#Eccl.4.16" class="verse-number">16</a></sup> Немає кінця всьому людові, всьому, що був перед ним, та й наступні не втішаться ним, бо й це теж марнота та ловлення вітру!...</p>
  <h2>Chapter 5</h2>
  <p class="verse" id="Eccl.5.1"><sup><a href="#Eccl.5.1" class="verse-number">1</a></sup> (4-17) Пильнуй за ногою своєю, як до Божого дому йдеш, бо прийти, щоб послухати, це краще за жертву безглуздих, бо не знають нічого вони, окрім чинення зла!</p>
  <p class="verse" id="Eccl.5.2"><sup><a href="#Eccl.5.2" class="verse-number">2</a></sup> (5-1) Не квапся своїми устами, і серце твоє нехай не поспішає казати слова перед Божим лицем, Бог бо на небі, а ти на землі, тому то нехай нечисленними будуть слова твої!</p>
  <p class="verse" id="Eccl.5.3"><sup><a href="#Eccl.5.3" class="verse-number">3</a></sup> (5-2) Бо як сон наступає через велику роботу, так багато слів має і голос безглуздого.</p>
  <p class="verse" id="Eccl.5.4"><sup><a href="#Eccl.5.4" class="verse-number">4</a></sup> (5-3) Коли зробиш обітницю Богові, то не зволікай її виповнити, бо в Нього нема уподобання до нерозумних, а що ти обітуєш, сповни!</p>
  <p class="verse" id="Eccl.5.5"><sup><a href="#Eccl.5.5" class="verse-number">5</a></sup> (5-4) Краще не дати обіту, ніж дати обіт і не сповнити!</p>
  <p class="verse" id="Eccl.5.6"><sup><a href="#Eccl.5.6" class="verse-number">6</a></sup> (5-5) Не давай своїм устам впроваджувати своє тіло у гріх, і не говори перед Анголом Божим: Це помилка! Пощо Бог буде гніватися на твій голос, і діла твоїх рук буде нищити?</p>
  <p class="verse" id="Eccl.5.7"><sup><a href="#Eccl.5.7" class="verse-number">7</a></sup> (5-6) Бо марнота в численності снів, як і в многості слів, але ти бійся Бога!</p>
  <p class="verse" id="Eccl.5.8"><sup><a href="#Eccl.5.8" class="verse-number">8</a></sup> (5-7) Якщо ти побачиш у краї якому утискування бідаря та порушення права та правди, не дивуйся тій речі, бо високий пильнує згори над високим, а над ними Всевишній.</p>
  <p class="verse" id="Eccl.5.9"><sup><a href="#Eccl.5.9" class="verse-number">9</a></sup> (5-8) І пожиток землі є для всіх, бо поле й сам цар обробляє.</p>
  <p class="verse" id="Eccl.5.10"><sup><a href="#Eccl.5.10" class="verse-number">10</a></sup> (5-9) Хто срібло кохає, той не насититься сріблом, хто ж кохає багатство з прибутком, це марнота також!</p>
  <p class="verse" id="Eccl.5.11"><sup><a href="#Eccl.5.11" class="verse-number">11</a></sup> (5-10) Як маєток примножується, то множаться й ті, що його поїдають, і яка користь його власникові, як тільки, щоб бачили очі його?</p>
  <p class="verse" id="Eccl.5.12"><sup><a href="#Eccl.5.12" class="verse-number">12</a></sup> (5-11) Сон солодкий в трудящого, чи багато, чи мало він їсть, а ситість багатого спати йому не дає.</p>
  <p class="verse" id="Eccl.5.13"><sup><a href="#Eccl.5.13" class="verse-number">13</a></sup> (5-12) Є лихо болюче, я бачив під сонцем його: багатство, яке бережеться його власникові на лихо йому,</p>
  <p class="verse" id="Eccl.5.14"><sup><a href="#Eccl.5.14" class="verse-number">14</a></sup> (5-13) і гине багатство таке в нещасливім випадку, а родиться син і немає нічого у нього в руці:</p>
  <p class="verse" id="Eccl.5.15"><sup><a href="#Eccl.5.15" class="verse-number">15</a></sup> (5-14) як він вийшов нагий із утроби матері своєї, так відходить ізнов, як прийшов, і нічого не винесе він з свого труду, що можна б узяти своєю рукою!...</p>
  <p class="verse" id="Eccl.5.16"><sup><a href="#Eccl.5.16" class="verse-number">16</a></sup> (5-15) І це теж зло болюче: так само, як він був прийшов, так відійде, і яка йому користь, що трудився на вітер?</p>
  <p class="verse" id="Eccl.5.17"><sup><a href="#Eccl.5.17" class="verse-number">17</a></sup> (5-16) А до того всі дні свої їв у темноті, і багато мав смутку, й хвороби та люті...</p>
  <p class="verse" id="Eccl.5.18"><sup><a href="#Eccl.5.18" class="verse-number">18</a></sup> (5-17) Оце, що я бачив, як добре та гарне: щоб їла людина й пила, і щоб бачила добре в усьому своєму труді, що під сонцем ним трудиться в час нечисленних тих днів свого віку, які Бог їй дав, бо це доля її!</p>
  <p class="verse" id="Eccl.5.19"><sup><a href="#Eccl.5.19" class="verse-number">19</a></sup> (5-18) Також кожна людина, що Бог дав їй багатство й маєтки, і владу їй дав споживати із того, та брати свою частку та тішитися своїм трудом, то це Божий дарунок!</p>
  <p class="verse" id="Eccl.5.20"><sup><a href="#Eccl.5.20" class="verse-number">20</a></sup> (5-19) Бо вона днів свого життя небагато на пам'яті матиме, то Бог в її серце шле радість!</p>
  <h2>Chapter 6</h2>
  <p class="verse" id="Eccl.6.1"><sup><a href="#Eccl.6.1" class="verse-number">1</a></sup> Є ще зло, що я бачив під сонцем, і багато його між людьми:</p>
  <p class="verse" id="Eccl.6.2"><sup><a href="#Eccl.6.2" class="verse-number">2</a></sup> Ось людина, що Бог їй багатство дає, і маєтки та славу, і недостатку ні в чому, чого зажадає, не чує вона для своєї душі, але Бог не дав влади їй те споживати, бо чужа людина те поїсть: Це марнота й недуга тяжка!...</p>
  <p class="verse" id="Eccl.6.3"><sup><a href="#Eccl.6.3" class="verse-number">3</a></sup> Якби сотню дітей наплодив чоловік, і прожив пречисленні літа, і дні віку його були довгі, але не наситилась добрим душа його, а до того не мав би й належного похорону, то кажу: недоноскові краще від нього!...</p>
  <p class="verse" id="Eccl.6.4"><sup><a href="#Eccl.6.4" class="verse-number">4</a></sup> Бо в марноті прийшов він, і в темряву йде, і в темряві сховане буде імення його,</p>
  <p class="verse" id="Eccl.6.5"><sup><a href="#Eccl.6.5" class="verse-number">5</a></sup> ані сонця не бачив він, ані пізнав: йому спокійніше від того!...</p>
  <p class="verse" id="Eccl.6.6"><sup><a href="#Eccl.6.6" class="verse-number">6</a></sup> А коли б він жив двічі по тисячі літ, та не бачив добра, то хіба не до місця одного все йде?</p>
  <p class="verse" id="Eccl.6.7"><sup><a href="#Eccl.6.7" class="verse-number">7</a></sup> Увесь труд людини для рота її, і пожадання її не виповнюються.</p>
  <p class="verse" id="Eccl.6.8"><sup><a href="#Eccl.6.8" class="verse-number">8</a></sup> Бо що більшого має мудрець, ніж безглуздий, що має убогий над те, що перед живими уміє ходити?</p>
  <p class="verse" id="Eccl.6.9"><sup><a href="#Eccl.6.9" class="verse-number">9</a></sup> Краще бачити очима, аніж мандрувати жаданнями, і також це марнота та ловлення вітру...</p>
  <p class="verse" id="Eccl.6.10"><sup><a href="#Eccl.6.10" class="verse-number">10</a></sup> Що було, тому ймення його вже надане давно, і відоме, що він чоловік, і він не може правуватися з сильнішим від нього,</p>
  <p class="verse" id="Eccl.6.11"><sup><a href="#Eccl.6.11" class="verse-number">11</a></sup> бо багато речей, що марноту примножуть, але яка користь від них для людини?</p>
  <p class="verse" id="Eccl.6.12"><sup><a href="#Eccl.6.12" class="verse-number">12</a></sup> Бо хто знає, що добре людині в житті, за небагатьох днів марного життя її, які пробуває вона, немов тінь? Та й що хто розкаже людині, що буде під сонцем по ній?</p>
  <h2>Chapter 7</h2>
  <p class="verse" id="Eccl.7.1"><sup><a href="#Eccl.7.1" class="verse-number">1</a></sup> Краще добре ім'я від оливи хорошої, а день смерти людини від дня її вродження!</p>
  <p class="verse" id="Eccl.7.2"><sup><a href="#Eccl.7.2" class="verse-number">2</a></sup> Краще ходити до дому жалоби, ніж ходити до дому бенкету, бо то кінець кожній людині, і живий те до серця свого бере!</p>
  <p class="verse" id="Eccl.7.3"><sup><a href="#Eccl.7.3" class="verse-number">3</a></sup> Кращий смуток від сміху, бо при обличчі сумнім добре серце!</p>
  <p class="verse" id="Eccl.7.4"><sup><a href="#Eccl.7.4" class="verse-number">4</a></sup> Серце мудрих у домі жалоби, а серце безглуздих у домі веселощів.</p>
  <p class="verse" id="Eccl.7.5"><sup><a href="#Eccl.7.5" class="verse-number">5</a></sup> Краще слухати докір розумного, аніж слухати пісні безумних,</p>
  <p class="verse" id="Eccl.7.6"><sup><a href="#Eccl.7.6" class="verse-number">6</a></sup> бо як тріскот тернини під горщиком, такий сміх нерозумного. Теж марнота й оце!...</p>
  <p class="verse" id="Eccl.7.7"><sup><a href="#Eccl.7.7" class="verse-number">7</a></sup> Коли мудрий кого утискає, то й сам нерозумним стає, а хабар губить серце.</p>
  <p class="verse" id="Eccl.7.8"><sup><a href="#Eccl.7.8" class="verse-number">8</a></sup> Кінець діла ліпший від початку його; ліпший терпеливий від чванькуватого!</p>
  <p class="verse" id="Eccl.7.9"><sup><a href="#Eccl.7.9" class="verse-number">9</a></sup> Не спіши в своїм дусі, щоб гніватися, бо гнів спочиває у надрах глупців.</p>
  <p class="verse" id="Eccl.7.10"><sup><a href="#Eccl.7.10" class="verse-number">10</a></sup> Не кажи: Що це сталось, що перші дні були кращі за ці? бо не з мудрости ти запитався про це.</p>
  <p class="verse" id="Eccl.7.11"><sup><a href="#Eccl.7.11" class="verse-number">11</a></sup> Добра мудрість з багатством, а прибуток для тих, хто ще сонечко бачить,</p>
  <p class="verse" id="Eccl.7.12"><sup><a href="#Eccl.7.12" class="verse-number">12</a></sup> бо в тіні мудрости як у тіні срібла, та користь пізнання у тому, що мудрість життя зберігає тому, хто має її.</p>
  <p class="verse" id="Eccl.7.13"><sup><a href="#Eccl.7.13" class="verse-number">13</a></sup> Розваж Божий учинок, бо хто може те випростати, що Він покривив?</p>
  <p class="verse" id="Eccl.7.14"><sup><a href="#Eccl.7.14" class="verse-number">14</a></sup> За доброго дня користай із добра, за злого ж розважуй: Одне й друге вчинив Бог на те, щоб людина нічого по собі не знайшла!</p>
  <p class="verse" id="Eccl.7.15"><sup><a href="#Eccl.7.15" class="verse-number">15</a></sup> В днях марноти своєї я всього набачивсь: буває справедливий, що гине в своїй справедливості, буває й безбожний, що довго живе в своїм злі.</p>
  <p class="verse" id="Eccl.7.16"><sup><a href="#Eccl.7.16" class="verse-number">16</a></sup> Не будь справедливим занадто, і не роби себе мудрим над міру: пощо нищити маєш себе?</p>
  <p class="verse" id="Eccl.7.17"><sup><a href="#Eccl.7.17" class="verse-number">17</a></sup> Не будь несправедливим занадто, і немудрим не будь: пощо маєш померти в нечасі своїм?</p>
  <p class="verse" id="Eccl.7.18"><sup><a href="#Eccl.7.18" class="verse-number">18</a></sup> Добре, щоб ти ухопився за це, але й з того своєї руки не спускай, бо богобоязний втече від усього того.</p>
  <p class="verse" id="Eccl.7.19"><sup><a href="#Eccl.7.19" class="verse-number">19</a></sup> Мудрість робить мудрого сильнішим за десятьох володарів, що в місті.</p>
  <p class="verse" id="Eccl.7.20"><sup><a href="#Eccl.7.20" class="verse-number">20</a></sup> Немає людини праведної на землі, що робила б добро й не грішила,</p>
  <p class="verse" id="Eccl.7.21"><sup><a href="#Eccl.7.21" class="verse-number">21</a></sup> тому не клади свого серця на всякі слова, що говорять, щоб не чути свого раба, коли він лихословить тебе,</p>
  <p class="verse" id="Eccl.7.22"><sup><a href="#Eccl.7.22" class="verse-number">22</a></sup> знає бо серце твоє, що багато разів також ти лихословив на інших!</p>
  <p class="verse" id="Eccl.7.23"><sup><a href="#Eccl.7.23" class="verse-number">23</a></sup> Усе це я в мудрості випробував, і сказав: Стану мудрим! Та далека від мене вона!</p>
  <p class="verse" id="Eccl.7.24"><sup><a href="#Eccl.7.24" class="verse-number">24</a></sup> Далеке оте, що було, і глибоке, глибоке, хто знайде його?</p>
  <p class="verse" id="Eccl.7.25"><sup><a href="#Eccl.7.25" class="verse-number">25</a></sup> Звернувся я серцем своїм, щоб пізнати й розвідати, та шукати премудрість і розум, та щоб пізнати, що безбожність глупота, а нерозум безумство!</p>
  <p class="verse" id="Eccl.7.26"><sup><a href="#Eccl.7.26" class="verse-number">26</a></sup> І знайшов я річ гіршу від смерти то жінку, бо пастка вона, її ж серце тенета, а руки її то кайдани!... Хто добрий у Бога врятований буде від неї, а грішного схопить вона!</p>
  <p class="verse" id="Eccl.7.27"><sup><a href="#Eccl.7.27" class="verse-number">27</a></sup> Подивися, оце я знайшов, сказав Проповідник: рівняймо одне до одного, щоб знайти зрозуміння!</p>
  <p class="verse" id="Eccl.7.28"><sup><a href="#Eccl.7.28" class="verse-number">28</a></sup> Чого ще шукала душа моя, та не знайшла: я людину знайшов одну з тисячі, але жінки між ними всіма не знайшов!...</p>
  <p class="verse" id="Eccl.7.29"><sup><a href="#Eccl.7.29" class="verse-number">29</a></sup> Крім того, поглянь, що знайшов я: що праведною вчинив Бог людину, та вигадок усяких шукають вони!...</p>
  <h2>Chapter 8</h2>
  <p class="verse" id="Eccl.8.1"><sup><a href="#Eccl.8.1" class="verse-number">1</a></sup> Хто, як той мудрий, і значення речі хто знає? Розсвітлює мудрість людини обличчя її, і суворість лиця її змінюється.</p>
  <p class="verse" id="Eccl.8.2"><sup><a href="#Eccl.8.2" class="verse-number">2</a></sup> Я раджу: Наказа царського виконуй, і то ради присяги перед Богом.</p>
  <p class="verse" id="Eccl.8.3"><sup><a href="#Eccl.8.3" class="verse-number">3</a></sup> Не квапся від нього відходити, не стій при злій справі, бо все, що захоче, він зробить,</p>
  <p class="verse" id="Eccl.8.4"><sup><a href="#Eccl.8.4" class="verse-number">4</a></sup> бо слово цареве то влада, і хто йому скаже: Що робиш?</p>
  <p class="verse" id="Eccl.8.5"><sup><a href="#Eccl.8.5" class="verse-number">5</a></sup> Хто виконує заповідь, той не пізнає нічого лихого, серце ж мудрого знає час і право.</p>
  <p class="verse" id="Eccl.8.6"><sup><a href="#Eccl.8.6" class="verse-number">6</a></sup> Бо для кожної речі час і право своє, бо лихо людини численне на ній,</p>
  <p class="verse" id="Eccl.8.7"><sup><a href="#Eccl.8.7" class="verse-number">7</a></sup> бо не знає, що буде, і як саме буде, хто їй розповість?</p>
  <p class="verse" id="Eccl.8.8"><sup><a href="#Eccl.8.8" class="verse-number">8</a></sup> Немає людини, яка панувала б над вітром, щоб стримати вітер, і влади нема над днем смерти, і на війні нема звільнення, і пана свого не врятує безбожність.</p>
  <p class="verse" id="Eccl.8.9"><sup><a href="#Eccl.8.9" class="verse-number">9</a></sup> Усе це я бачив, і серце своє прикладав я до кожного чину, що відбувався під сонцем. І був час, коли запанувала людина над людиною на лихо для неї.</p>
  <p class="verse" id="Eccl.8.10"><sup><a href="#Eccl.8.10" class="verse-number">10</a></sup> І я бачив безбожних похованих, і до їхнього гробу приходили, а ті, що чинили добро, повикидані з місця святого, і в місті забуті... Марнота й оце!</p>
  <p class="verse" id="Eccl.8.11"><sup><a href="#Eccl.8.11" class="verse-number">11</a></sup> Що скоро не чиниться присуд за вчинок лихий, тому серце людських синів повне ними, щоб чинити лихе.</p>
  <p class="verse" id="Eccl.8.12"><sup><a href="#Eccl.8.12" class="verse-number">12</a></sup> Хоч сто раз чинить грішний лихе, а Бог суд відкладає йому, однако я знаю, що тим буде добре, хто Бога боїться, хто перед обличчям Його має страх!</p>
  <p class="verse" id="Eccl.8.13"><sup><a href="#Eccl.8.13" class="verse-number">13</a></sup> А безбожному добре не буде, і мов тінь, довгих днів він не матиме, бо він перед Божим лицем страху не має!</p>
  <p class="verse" id="Eccl.8.14"><sup><a href="#Eccl.8.14" class="verse-number">14</a></sup> Є марнота, яка на землі діється, що є справедливі, що лихо спадає на них, мов за вчинок безбожних, а є безбожні, що добро спадає на них, мов за чин справедливих! Я сказав, що марнота й оце!...</p>
  <p class="verse" id="Eccl.8.15"><sup><a href="#Eccl.8.15" class="verse-number">15</a></sup> І радість я похваляв: що немає людині під сонцем добра, хіба тільки щоб їсти, та пити та тішитися, і оце супроводить її в її праці за часу життя її, що під сонцем Бог дав був їй.</p>
  <p class="verse" id="Eccl.8.16"><sup><a href="#Eccl.8.16" class="verse-number">16</a></sup> Коли я поклав своє серце, щоб мудрість пізнати, і побачити чин, що діється він на землі, бо ні вдень ні вночі сну не бачить людина своїми очима,</p>
  <p class="verse" id="Eccl.8.17"><sup><a href="#Eccl.8.17" class="verse-number">17</a></sup> і коли я побачив усякий чин Бога, тоді я пізнав, що не може людина збагнути чину, під сонцем учиненого! Тому скільки людина не трудиться, щоб дошукатись цього, то не знайде, і коли й мудрий скаже, що знає, не зможе знайти!...</p>
  <h2>Chapter 9</h2>
  <p class="verse" id="Eccl.9.1"><sup><a href="#Eccl.9.1" class="verse-number">1</a></sup> Ото ж бо все це я до серця свого взяв, і бачило серце моє все оце, що праведні й мудрі та їхні учинки у Божій руці, так само любов чи ненависть: Людина не знає нічого, що є перед нею!</p>
  <p class="verse" id="Eccl.9.2"><sup><a href="#Eccl.9.2" class="verse-number">2</a></sup> Однакове всім випадає: праведному і безбожному, доброму й чистому та нечистому, і тому, хто жертву приносить, і тому, хто жертви не приносить, як доброму, так і грішникові, тому, хто клянеться, як і тому, хто клятви боїться!...</p>
  <p class="verse" id="Eccl.9.3"><sup><a href="#Eccl.9.3" class="verse-number">3</a></sup> Оце зле у всім, що під сонцем тим діється, що однакове всім випадає, і серце людських синів повне зла, і за життя їхнього безумство в їхньому серці, а по тому до мертвих відходять...</p>
  <p class="verse" id="Eccl.9.4"><sup><a href="#Eccl.9.4" class="verse-number">4</a></sup> Хто знаходиться поміж живих, той має надію, бо краще собаці живому, ніж левові мертвому!</p>
  <p class="verse" id="Eccl.9.5"><sup><a href="#Eccl.9.5" class="verse-number">5</a></sup> Бо знають живі, що помруть, а померлі нічого не знають, і заплати немає вже їм, бо забута і пам'ять про них,</p>
  <p class="verse" id="Eccl.9.6"><sup><a href="#Eccl.9.6" class="verse-number">6</a></sup> і їхнє кохання, і їхня ненависть, та заздрощі їхні загинули вже, і нема вже їм частки навіки ні в чому, що під сонцем тим діється!...</p>
  <p class="verse" id="Eccl.9.7"><sup><a href="#Eccl.9.7" class="verse-number">7</a></sup> Тож іди, їж із радістю хліб свій, та з серцем веселим вино своє пий, коли Бог уподобав Собі твої вчинки!</p>
  <p class="verse" id="Eccl.9.8"><sup><a href="#Eccl.9.8" class="verse-number">8</a></sup> Нехай кожного часу одежа твоя буде біла, і нехай на твоїй голові не бракує оливи!</p>
  <p class="verse" id="Eccl.9.9"><sup><a href="#Eccl.9.9" class="verse-number">9</a></sup> Заживай життя з жінкою, яку ти кохаєш, по всі дні марноти твоєї, що Бог дав для тебе під сонцем на всі дні марноти твоєї, бо оце твоя доля в житті та в твоєму труді, що під сонцем ним трудишся ти!</p>
  <p class="verse" id="Eccl.9.10"><sup><a href="#Eccl.9.10" class="verse-number">10</a></sup> Все, що всилі чинити рука твоя, теє роби, бо немає в шеолі, куди ти йдеш, ні роботи, ні роздуму, ані знання, ані мудрости!</p>
  <p class="verse" id="Eccl.9.11"><sup><a href="#Eccl.9.11" class="verse-number">11</a></sup> Знову я бачив під сонцем, що біг не у скорих, і бій не в хоробрих, а хліб не в премудрих, і не в розумних багатство, ні ласка у знавців, а від часу й нагоди залежні вони!</p>
  <p class="verse" id="Eccl.9.12"><sup><a href="#Eccl.9.12" class="verse-number">12</a></sup> Бо часу свого людина не знає, мов риби, половлені в пагубну сітку, і мов птахи, захоплені в сільце, так хапаються людські сини за час лиха, коли воно нагло спадає на них!...</p>
  <p class="verse" id="Eccl.9.13"><sup><a href="#Eccl.9.13" class="verse-number">13</a></sup> Також оцю мудрість я бачив під сонцем, і велика для мене здавалась вона:</p>
  <p class="verse" id="Eccl.9.14"><sup><a href="#Eccl.9.14" class="verse-number">14</a></sup> Було мале місто, і було в ньому мало людей. І раз прийшов цар великий до нього, й його оточив, і побудував проти нього велику облогу.</p>
  <p class="verse" id="Eccl.9.15"><sup><a href="#Eccl.9.15" class="verse-number">15</a></sup> Але в ньому знайшлася людина убога, та мудра, і вона врятувала те місто своєю премудрістю, та пізніше ніхто не згадав про цю вбогу людину!</p>
  <p class="verse" id="Eccl.9.16"><sup><a href="#Eccl.9.16" class="verse-number">16</a></sup> І я говорив: Краща мудрість за силу; однако погорджується мудрість бідного, і не слухаються його слів!</p>
  <p class="verse" id="Eccl.9.17"><sup><a href="#Eccl.9.17" class="verse-number">17</a></sup> Слова мудрих, почуті в спокої, кращі від крику володаря поміж безглуздими.</p>
  <p class="verse" id="Eccl.9.18"><sup><a href="#Eccl.9.18" class="verse-number">18</a></sup> Мудрість краща від зброї військової, але один грішник погубить багато добра...</p>
  <h2>Chapter 10</h2>
  <p class="verse" id="Eccl.10.1"><sup><a href="#Eccl.10.1" class="verse-number">1</a></sup> Мертві мухи псують та зашумовують оливу мироварника, так трохи глупоти псує мудрість та славу.</p>
  <p class="verse" id="Eccl.10.2"><sup><a href="#Eccl.10.2" class="verse-number">2</a></sup> Серце мудрого тягне праворуч, а серце безумного ліворуч.</p>
  <p class="verse" id="Eccl.10.3"><sup><a href="#Eccl.10.3" class="verse-number">3</a></sup> Коли нерозумний і прямою дорогою йде, йому серця бракує, і всім він говорить, що він нерозумний.</p>
  <p class="verse" id="Eccl.10.4"><sup><a href="#Eccl.10.4" class="verse-number">4</a></sup> Коли гнів володаря стане на тебе, не лишай свого місця, бо лагідність доводить до прощення навіть великих провин.</p>
  <p class="verse" id="Eccl.10.5"><sup><a href="#Eccl.10.5" class="verse-number">5</a></sup> Є зло, що я бачив під сонцем, мов помилка, що повстає від володаря:</p>
  <p class="verse" id="Eccl.10.6"><sup><a href="#Eccl.10.6" class="verse-number">6</a></sup> на великих висотах глупота буває поставлена, а багаті сидять у низині!</p>
  <p class="verse" id="Eccl.10.7"><sup><a href="#Eccl.10.7" class="verse-number">7</a></sup> Я бачив на конях рабів, князі ж пішки ходили, немов ті раби...</p>
  <p class="verse" id="Eccl.10.8"><sup><a href="#Eccl.10.8" class="verse-number">8</a></sup> Хто яму копає, той в неї впаде, а хто валить мура, того гадина вкусить.</p>
  <p class="verse" id="Eccl.10.9"><sup><a href="#Eccl.10.9" class="verse-number">9</a></sup> Хто зносить каміння, пораниться ним; хто дрова рубає, загрожений ними.</p>
  <p class="verse" id="Eccl.10.10"><sup><a href="#Eccl.10.10" class="verse-number">10</a></sup> Як залізо ступіє, й хтось леза не вигострить, той мусить напружити свою силу, та мудрість зарадить йому!</p>
  <p class="verse" id="Eccl.10.11"><sup><a href="#Eccl.10.11" class="verse-number">11</a></sup> Коли вкусить гадюка перед закляттям, тоді ворожбит не потрібний.</p>
  <p class="verse" id="Eccl.10.12"><sup><a href="#Eccl.10.12" class="verse-number">12</a></sup> Слова з уст премудрого милість, а губи безумного нищать його:</p>
  <p class="verse" id="Eccl.10.13"><sup><a href="#Eccl.10.13" class="verse-number">13</a></sup> початок слів його уст глупота, а кінець його уст зле шаленство.</p>
  <p class="verse" id="Eccl.10.14"><sup><a href="#Eccl.10.14" class="verse-number">14</a></sup> Нерозумний говорить багато, та не знає людина, що буде; а що буде по ньому, хто скаже йому?</p>
  <p class="verse" id="Eccl.10.15"><sup><a href="#Eccl.10.15" class="verse-number">15</a></sup> Втомляє безумного праця його, бо не знає й дороги до міста.</p>
  <p class="verse" id="Eccl.10.16"><sup><a href="#Eccl.10.16" class="verse-number">16</a></sup> Горе, краю, тобі, коли цар твій хлопчина, а владики твої спозаранку їдять!</p>
  <p class="verse" id="Eccl.10.17"><sup><a href="#Eccl.10.17" class="verse-number">17</a></sup> Щасливий ти, краю, коли син шляхетних у тебе царем, а владики твої своєчасно їдять, як ті мужі, а не як п'яниці!</p>
  <p class="verse" id="Eccl.10.18"><sup><a href="#Eccl.10.18" class="verse-number">18</a></sup> Від лінощів валиться стеля, а з опущення рук тече дах.</p>
  <p class="verse" id="Eccl.10.19"><sup><a href="#Eccl.10.19" class="verse-number">19</a></sup> Гостину справляють для радощів, і вином веселиться життя, а за срібло все це можна мати.</p>
  <p class="verse" id="Eccl.10.20"><sup><a href="#Eccl.10.20" class="verse-number">20</a></sup> Навіть у думці своїй не злослов на царя, і в спальні своїй не кляни багача, небесний бо птах віднесе твою мову, а крилатий розкаже про слово твоє...</p>
  <h2>Chapter 11</h2>
  <p class="verse" id="Eccl.11.1"><sup><a href="#Eccl.11.1" class="verse-number">1</a></sup> Хліб свій пускай по воді, бо по багатьох днях знов знайдеш його.</p>
  <p class="verse" id="Eccl.11.2"><sup><a href="#Eccl.11.2" class="verse-number">2</a></sup> Давай частку на сім чи й на вісім, бо не знаєш, яке буде зло на землі.</p>
  <p class="verse" id="Eccl.11.3"><sup><a href="#Eccl.11.3" class="verse-number">3</a></sup> Коли переповняться хмари дощем, то виллють на землю його. А коли деревина на південь впаде чи на північ, залишиться на місці, куди деревина впаде.</p>
  <p class="verse" id="Eccl.11.4"><sup><a href="#Eccl.11.4" class="verse-number">4</a></sup> Хто вважає на вітер, не буде той сіяти, а хто споглядає на хмари, не буде той жати.</p>
  <p class="verse" id="Eccl.11.5"><sup><a href="#Eccl.11.5" class="verse-number">5</a></sup> Як не відаєш ти, яка то путь вітру, як кості зростають в утробі вагітної, так не відаєш ти чину Бога, що робить усе.</p>
  <p class="verse" id="Eccl.11.6"><sup><a href="#Eccl.11.6" class="verse-number">6</a></sup> Сій ранком насіння своє, та й під вечір хай не спочиває рука твоя, не знаєш бо ти, котре вийде на краще тобі, оце чи оте, чи обоє однаково добрі.</p>
  <p class="verse" id="Eccl.11.7"><sup><a href="#Eccl.11.7" class="verse-number">7</a></sup> І світло солодке, і добре очам сонце бачити,</p>
  <p class="verse" id="Eccl.11.8"><sup><a href="#Eccl.11.8" class="verse-number">8</a></sup> і коли б людина жила й довгі роки, хай за всіх їх вона тішиться, і хай пам'ятає дні темряви, бо їх буде багато, усе, що надійде, марнота!</p>
  <p class="verse" id="Eccl.11.9"><sup><a href="#Eccl.11.9" class="verse-number">9</a></sup> Тішся, юначе, своїм молодецтвом, а серце твоє нехай буде веселе за днів молодощів твоїх! І ходи ти дорогами серця свого й видінням очей своїх, але знай, що за все це впровадить тебе Бог до суду!</p>
  <p class="verse" id="Eccl.11.10"><sup><a href="#Eccl.11.10" class="verse-number">10</a></sup> Тому жени смуток від серця свого, і віддаляй зле від тіла твого, бо й дитинство, і рання життєва зоря то марнота!</p>
  <h2>Chapter 12</h2>
  <p class="verse" id="Eccl.12.1"><sup><a href="#Eccl.12.1" class="verse-number">1</a></sup> І пам'ятай в днях юнацтва свого про свого Творця, аж поки не прийдуть злі дні, й не наступлять літа, про які говорити ти будеш: Для мене вони неприємні!</p>
  <p class="verse" id="Eccl.12.2"><sup><a href="#Eccl.12.2" class="verse-number">2</a></sup> аж поки не стемніє сонце, і світло, і місяць, і зорі, і не вернуться хмари густі за дощем,</p>
  <p class="verse" id="Eccl.12.3"><sup><a href="#Eccl.12.3" class="verse-number">3</a></sup> у день, коли затремтять ті, хто дім стереже, і зігнуться мужні, і спинять роботу свою млинарі, бо їх стане мало, і потемніють ті, хто в вікно визирає,</p>
  <p class="verse" id="Eccl.12.4"><sup><a href="#Eccl.12.4" class="verse-number">4</a></sup> і двері подвійні на вулицю замкнені будуть, як зменшиться гуркіт млина, і голос пташини замовкне, і затихнуть всі дочки співучі,</p>
  <p class="verse" id="Eccl.12.5"><sup><a href="#Eccl.12.5" class="verse-number">5</a></sup> і будуть боятись високого місця, і жахи в дорозі їм будуть, і мигдаль зацвіте, й обтяжіє кобилка, і загине бажання, бо людина відходить до вічного дому свого, а по вулиці будуть ходити довкола голосільники,</p>
  <p class="verse" id="Eccl.12.6"><sup><a href="#Eccl.12.6" class="verse-number">6</a></sup> аж поки не пірветься срібний шнурок, і не зломиться кругла посудина з золота, і при джерелі не розіб'ється глек, і не зламається коло, й не руне в криницю...</p>
  <p class="verse" id="Eccl.12.7"><sup><a href="#Eccl.12.7" class="verse-number">7</a></sup> І вернеться порох у землю, як був, а дух вернеться знову до Бога, що дав був його!</p>
  <p class="verse" id="Eccl.12.8"><sup><a href="#Eccl.12.8" class="verse-number">8</a></sup> Наймарніша марнота, сказав Проповідник, марнота усе!...</p>
  <p class="verse" id="Eccl.12.9"><sup><a href="#Eccl.12.9" class="verse-number">9</a></sup> Крім того, що Проповідник був мудрий, він навчав ще народ знання. Він важив та досліджував, склав багато приповістей.</p>
  <p class="verse" id="Eccl.12.10"><sup><a href="#Eccl.12.10" class="verse-number">10</a></sup> Проповідник пильнував знаходити потрібні слова, і вірно писав правдиві слова.</p>
  <p class="verse" id="Eccl.12.11"><sup><a href="#Eccl.12.11" class="verse-number">11</a></sup> Слова мудрих немов оті леза в ґірлизі, і мов позабивані цвяхи, складачі ж таких слів, вони дані від одного Пастиря.</p>
  <p class="verse" id="Eccl.12.12"><sup><a href="#Eccl.12.12" class="verse-number">12</a></sup> А понад те, сину мій, будь обережний: складати багато книжок не буде кінця, а багато навчатися мука для тіла!</p>
  <p class="verse" id="Eccl.12.13"><sup><a href="#Eccl.12.13" class="verse-number">13</a></sup> Підсумок усього почутого: Бога бійся, й чини Його заповіді, бо належить це кожній людині!</p>
  <p class="verse" id="Eccl.12.14"><sup><a href="#Eccl.12.14" class="verse-number">14</a></sup> Бо Бог приведе кожну справу на суд, і все потаємне, чи добре воно, чи лихе!</p>
</body>
</html>

<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Об'явлення</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>Об'явлення</h1>
  <h2>Chapter 1</h2>
  <p class="verse" id="Rev.1.1"><sup><a href="#Rev.1.1" class="verse-number">1</a></sup> Об'явлення Ісуса Христа, яке дав Йому Бог, щоб показати Своїм рабам, що незабаром статися має. І Він показав, і послав Своїм Анголом рабові Своєму Іванові,</p>
  <p class="verse" id="Rev.1.2"><sup><a href="#Rev.1.2" class="verse-number">2</a></sup> який свідчив про Слово Боже, і про свідчення Ісуса Христа, і про все, що він бачив.</p>
  <p class="verse" id="Rev.1.3"><sup><a href="#Rev.1.3" class="verse-number">3</a></sup> Блаженний, хто читає, і ті, хто слухає слова пророцтва та додержує написане в ньому, час бо близький!</p>
  <p class="verse" id="Rev.1.4"><sup><a href="#Rev.1.4" class="verse-number">4</a></sup> Іван до семи Церков, що в Азії: благодать вам і мир від Того, Хто є, Хто був і Хто має прийти; і від семи духів, що перед престолом Його,</p>
  <p class="verse" id="Rev.1.5"><sup><a href="#Rev.1.5" class="verse-number">5</a></sup> та від Ісуса Христа, а Він Свідок вірний, Первенець з мертвих і Владика земних царів. Йому, що нас полюбив і кров'ю Своєю обмив нас від наших гріхів,</p>
  <p class="verse" id="Rev.1.6"><sup><a href="#Rev.1.6" class="verse-number">6</a></sup> що вчинив нас царями, священиками Богові й Отцеві Своєму, Тому слава та сила на вічні віки! Амінь.</p>
  <p class="verse" id="Rev.1.7"><sup><a href="#Rev.1.7" class="verse-number">7</a></sup> Ото Він із хмарами йде, і побачить Його кожне око, і ті, що Його прокололи були, і всі племена землі будуть плакати за Ним. Так, амінь!</p>
  <p class="verse" id="Rev.1.8"><sup><a href="#Rev.1.8" class="verse-number">8</a></sup> Я Альфа й Омега, говорить Господь, Бог, Той, Хто є, і Хто був, і Хто має прийти, Вседержитель!</p>
  <p class="verse" id="Rev.1.9"><sup><a href="#Rev.1.9" class="verse-number">9</a></sup> Я, Іван, ваш брат і спільник у біді, і в царстві, і в терпінні в Ісусі, був на острові, що зветься Патмос, за Слово Боже і за свідчення Ісуса Христа.</p>
  <p class="verse" id="Rev.1.10"><sup><a href="#Rev.1.10" class="verse-number">10</a></sup> Я був у дусі Господнього дня, і почув за собою голос гучний, немов сурми,</p>
  <p class="verse" id="Rev.1.11"><sup><a href="#Rev.1.11" class="verse-number">11</a></sup> який говорив: Що бачиш, напиши те до книги, і пошли до сімох Церков: до Ефесу, і до Смірни, і до Пергаму, і до Тіятирів, і до Сард, і до Філядельфії, і до Лаодикії.</p>
  <p class="verse" id="Rev.1.12"><sup><a href="#Rev.1.12" class="verse-number">12</a></sup> І я оглянувся, щоб побачити голос, що говорив зо мною. І, оглянувшись, я побачив сім свічників золотих;</p>
  <p class="verse" id="Rev.1.13"><sup><a href="#Rev.1.13" class="verse-number">13</a></sup> а посеред семи свічників Подібного до Людського Сина, одягненого в довгу одежу і підперезаного по грудях золотим поясом.</p>
  <p class="verse" id="Rev.1.14"><sup><a href="#Rev.1.14" class="verse-number">14</a></sup> А Його голова та волосся білі, немов біла вовна, як сніг; а очі Його немов полум'я огняне.</p>
  <p class="verse" id="Rev.1.15"><sup><a href="#Rev.1.15" class="verse-number">15</a></sup> А ноги Його подібні до міді, розпалені, наче в печі; а голос Його немов шум великої води.</p>
  <p class="verse" id="Rev.1.16"><sup><a href="#Rev.1.16" class="verse-number">16</a></sup> І сім зір Він держав у правиці Своїй, а з уст Його меч обосічний виходив, а обличчя Його, немов сонце, що світить у силі своїй.</p>
  <p class="verse" id="Rev.1.17"><sup><a href="#Rev.1.17" class="verse-number">17</a></sup> І коли я побачив Його, то до ніг Йому впав, немов мертвий. І поклав Він на мене правицю Свою та й промовив мені: Не лякайся! Я Перший і Останній,</p>
  <p class="verse" id="Rev.1.18"><sup><a href="#Rev.1.18" class="verse-number">18</a></sup> і Живий. І був Я мертвий, а ось Я Живий на вічні віки. І маю ключі Я від смерти й від аду.</p>
  <p class="verse" id="Rev.1.19"><sup><a href="#Rev.1.19" class="verse-number">19</a></sup> Отже, напиши, що ти бачив, і що є, і що має бути по цьому!</p>
  <p class="verse" id="Rev.1.20"><sup><a href="#Rev.1.20" class="verse-number">20</a></sup> Таємниця семи зір, що бачив ти їх на правиці Моїй, і семи свічників золотих: сім зір, то Анголи семи Церков, а сім свічників, що ти бачив, то сім Церков.</p>
  <h2>Chapter 2</h2>
  <p class="verse" id="Rev.2.1"><sup><a href="#Rev.2.1" class="verse-number">1</a></sup> До Ангола Церкви в Ефесі напиши: Оце каже Той, Хто тримає сім зір у правиці Своїй, Хто ходить серед семи свічників золотих:</p>
  <p class="verse" id="Rev.2.2"><sup><a href="#Rev.2.2" class="verse-number">2</a></sup> Я знаю діла твої, і працю твою, і твою терпеливість, і що не можеш терпіти лихих, і випробував тих, хто себе називає апостолами, але ними не є, і знайшов, що фальшиві вони.</p>
  <p class="verse" id="Rev.2.3"><sup><a href="#Rev.2.3" class="verse-number">3</a></sup> І ти маєш терпіння, і працював для Ймення Мого, але не знемігся.</p>
  <p class="verse" id="Rev.2.4"><sup><a href="#Rev.2.4" class="verse-number">4</a></sup> Але маю на тебе, що ти покинув свою першу любов.</p>
  <p class="verse" id="Rev.2.5"><sup><a href="#Rev.2.5" class="verse-number">5</a></sup> Отож, пам'ятай, звідки ти впав, і покайся, і вчинки давніші роби. Коли ж ні, то до тебе прийду незабаром, і зрушу твого свічника з його місця, якщо не покаєшся.</p>
  <p class="verse" id="Rev.2.6"><sup><a href="#Rev.2.6" class="verse-number">6</a></sup> Але маєш оце, що ненавидиш учинки Николаїтів, яких і Я ненавиджу.</p>
  <p class="verse" id="Rev.2.7"><sup><a href="#Rev.2.7" class="verse-number">7</a></sup> Хто має вухо, хай чує, що Дух промовляє Церквам: переможцеві дам їсти від дерева життя, яке в раю Божім.</p>
  <p class="verse" id="Rev.2.8"><sup><a href="#Rev.2.8" class="verse-number">8</a></sup> А до Ангола Церкви в Смірні напиши: Оце каже Перший й Останній, що був мертвий й ожив:</p>
  <p class="verse" id="Rev.2.9"><sup><a href="#Rev.2.9" class="verse-number">9</a></sup> Я знаю діла твої, і біду, і убозтво, але ти багатий, і зневагу тих, що говорять про себе, ніби юдеї вони, та ними не є, але вони зборище сатани.</p>
  <p class="verse" id="Rev.2.10"><sup><a href="#Rev.2.10" class="verse-number">10</a></sup> Не бійся того, що маєш страждати! Ось диявол вкидатиме декого з вас до в'язниць, щоб вас випробувати. І будете мати біду десять день. Будь вірний до смерти, і Я тобі дам вінця життя!</p>
  <p class="verse" id="Rev.2.11"><sup><a href="#Rev.2.11" class="verse-number">11</a></sup> Хто має вухо, хай чує, що Дух промовляє Церквам: переможець не буде пошкоджений від другої смерти.</p>
  <p class="verse" id="Rev.2.12"><sup><a href="#Rev.2.12" class="verse-number">12</a></sup> А до Ангола Церкви в Пергамі напиши: Оце каже Той, що має меча обосічного:</p>
  <p class="verse" id="Rev.2.13"><sup><a href="#Rev.2.13" class="verse-number">13</a></sup> Я знаю діла твої, і що де ти живеш, там престол сатани. І тримаєш ти Ймення Моє, і ти не відкинувся від віри Моєї навіть за днів, коли в вас, де живе сатана, був убитий Антипа, свідок Мій вірний.</p>
  <p class="verse" id="Rev.2.14"><sup><a href="#Rev.2.14" class="verse-number">14</a></sup> Але трохи Я маю на тебе, бо маєш там тих, хто тримається науки Валаама, що навчав був Балака покласти спотикання перед синами Ізраїля, щоб їли ідольські жертви й розпусту чинили.</p>
  <p class="verse" id="Rev.2.15"><sup><a href="#Rev.2.15" class="verse-number">15</a></sup> Так маєш і ти таких, що тримаються науки Николаїтської так само.</p>
  <p class="verse" id="Rev.2.16"><sup><a href="#Rev.2.16" class="verse-number">16</a></sup> Тож покайся! Коли ж ні, то до тебе прийду незабаром, і воюватиму з ними мечем Своїх уст.</p>
  <p class="verse" id="Rev.2.17"><sup><a href="#Rev.2.17" class="verse-number">17</a></sup> Хто має вухо, хай чує, що Дух промовляє Церквам: переможцеві дам їсти приховану манну, і дам йому білого каменя, а на камені написане ймення нове, якого не знає ніхто, тільки той, хто приймає його.</p>
  <p class="verse" id="Rev.2.18"><sup><a href="#Rev.2.18" class="verse-number">18</a></sup> І до Ангола Церкви в Тіятирах напиши: Оце каже Син Божий, що має очі Свої, як полум'я огняне, а ноги Його подібні до міді:</p>
  <p class="verse" id="Rev.2.19"><sup><a href="#Rev.2.19" class="verse-number">19</a></sup> Я знаю діла твої, і любов, і віру, і службу, і твою терпеливість, і останні вчинки твої, що більші за перші.</p>
  <p class="verse" id="Rev.2.20"><sup><a href="#Rev.2.20" class="verse-number">20</a></sup> Але маю на тебе, що жінці Єзавелі, яка каже, ніби вона пророкиня, ти попускаєш навчати та зводити рабів Моїх, чинити розпусту та їсти ідольські жертви.</p>
  <p class="verse" id="Rev.2.21"><sup><a href="#Rev.2.21" class="verse-number">21</a></sup> І Я дав був їй часу, щоб покаялася, та вона не схотіла покаятися в розпусті своїй.</p>
  <p class="verse" id="Rev.2.22"><sup><a href="#Rev.2.22" class="verse-number">22</a></sup> Ось Я кину її на ложе, а тих, що чинять із нею розпусту, у велику біду, коли тільки в учинках своїх не покаються,</p>
  <p class="verse" id="Rev.2.23"><sup><a href="#Rev.2.23" class="verse-number">23</a></sup> а діти її поб'ю смертю. І пізнають усі Церкви, що Я Той, Хто нирки й серця вивіряє, і Я кожному з вас дам за вчинками вашими.</p>
  <p class="verse" id="Rev.2.24"><sup><a href="#Rev.2.24" class="verse-number">24</a></sup> А вам, та іншим, що в Тіятирах, що не мають науки цієї, і як кажуть не розуміють так званих глибин сатани, кажу: не накладу на вас іншого тягару,</p>
  <p class="verse" id="Rev.2.25"><sup><a href="#Rev.2.25" class="verse-number">25</a></sup> тільки те, що ви маєте, тримайте, аж поки прийду.</p>
  <p class="verse" id="Rev.2.26"><sup><a href="#Rev.2.26" class="verse-number">26</a></sup> А переможцеві, і тому, хто аж до кінця додержує Мої вчинки, Я дам йому владу над поганами,</p>
  <p class="verse" id="Rev.2.27"><sup><a href="#Rev.2.27" class="verse-number">27</a></sup> і буде пасти їх залізним жезлом; вони, немов глиняний посуд, покрушаться, як і Я одержав владу від Свого Отця,</p>
  <p class="verse" id="Rev.2.28"><sup><a href="#Rev.2.28" class="verse-number">28</a></sup> і дам Я йому зорю досвітню.</p>
  <p class="verse" id="Rev.2.29"><sup><a href="#Rev.2.29" class="verse-number">29</a></sup> Хто має вухо, хай чує, що Дух промовляє Церквам!</p>
  <h2>Chapter 3</h2>
  <p class="verse" id="Rev.3.1"><sup><a href="#Rev.3.1" class="verse-number">1</a></sup> А до Ангола Церкви в Сардах напиши: Оце каже Той, Хто має сім Божих духів і сім зір: Я знаю діла твої, що маєш ім'я, ніби живий, а ти мертвий.</p>
  <p class="verse" id="Rev.3.2"><sup><a href="#Rev.3.2" class="verse-number">2</a></sup> Будь чуйний та решту зміцняй, що мають померти. Бо Я не знайшов твоїх діл закінченими перед Богом Моїм.</p>
  <p class="verse" id="Rev.3.3"><sup><a href="#Rev.3.3" class="verse-number">3</a></sup> Отож, пам'ятай, як ти взяв і почув, і бережи, і покайся. А коли ти не чуйний, то на тебе прийду, немов злодій, і ти знати не будеш, якої години на тебе прийду.</p>
  <p class="verse" id="Rev.3.4"><sup><a href="#Rev.3.4" class="verse-number">4</a></sup> Та ти маєш і в Сардах кілька імен, що одежі своєї вони не споганили, і в білій зо Мною ходитимуть, бо гідні вони.</p>
  <p class="verse" id="Rev.3.5"><sup><a href="#Rev.3.5" class="verse-number">5</a></sup> Переможець зодягнеться в білу одежу, а ймення його Я не змию із книги життя, і ймення його визнаю перед Отцем Своїм і перед Його Анголами.</p>
  <p class="verse" id="Rev.3.6"><sup><a href="#Rev.3.6" class="verse-number">6</a></sup> Хто має вухо, хай чує, що Дух промовляє Церквам!</p>
  <p class="verse" id="Rev.3.7"><sup><a href="#Rev.3.7" class="verse-number">7</a></sup> І до Ангола Церкви в Філядельфії напиши: Оце каже Святий, Правдивий, що має ключа Давидового, що Він відчиняє, і ніхто не зачинить, що Він зачиняє, і ніхто не відчинить.</p>
  <p class="verse" id="Rev.3.8"><sup><a href="#Rev.3.8" class="verse-number">8</a></sup> Я знаю діла твої. Ось Я перед тобою дверей не зачинив, і їх зачинити не може ніхто. Хоч малу маєш силу, але слово Моє ти зберіг, і від Ймення Мого не відкинувся.</p>
  <p class="verse" id="Rev.3.9"><sup><a href="#Rev.3.9" class="verse-number">9</a></sup> Ось Я зроблю, що декого з зборища сатани, із тих, що себе називають юдеями, та ними не є, але кажуть неправду, ось Я зроблю, що вони прийдуть та вклоняться перед ногами твоїми, і пізнають, що Я полюбив тебе.</p>
  <p class="verse" id="Rev.3.10"><sup><a href="#Rev.3.10" class="verse-number">10</a></sup> А що ти зберіг слово терпіння Мого, то й Я тебе збережу від години випробовування, що має прийти на ввесь всесвіт, щоб випробувати мешканців землі.</p>
  <p class="verse" id="Rev.3.11"><sup><a href="#Rev.3.11" class="verse-number">11</a></sup> Я прийду незабаром. Тримай, що ти маєш, щоб твого вінця ніхто не забрав.</p>
  <p class="verse" id="Rev.3.12"><sup><a href="#Rev.3.12" class="verse-number">12</a></sup> Переможця зроблю Я стовпом у храмі Бога Мого, і він вже не вийде назовні, і на нім напишу Ім'я Бога Мого й ім'я міста Бога Мого, Єрусалиму Нового, що з неба сходить від Бога Мого, та нове Ім'я Своє.</p>
  <p class="verse" id="Rev.3.13"><sup><a href="#Rev.3.13" class="verse-number">13</a></sup> Хто має вухо, хай чує, що Дух промовляє Церквам!</p>
  <p class="verse" id="Rev.3.14"><sup><a href="#Rev.3.14" class="verse-number">14</a></sup> І до Ангола Церкви в Лаодикії напиши: Оце каже Амінь, Свідок вірний і правдивий, початок Божого творива:</p>
  <p class="verse" id="Rev.3.15"><sup><a href="#Rev.3.15" class="verse-number">15</a></sup> Я знаю діла твої, що ти не холодний, ані гарячий. Якби то холодний чи гарячий ти був!</p>
  <p class="verse" id="Rev.3.16"><sup><a href="#Rev.3.16" class="verse-number">16</a></sup> А що ти літеплий, і ні гарячий, ані холодний, то виплюну тебе з Своїх уст...</p>
  <p class="verse" id="Rev.3.17"><sup><a href="#Rev.3.17" class="verse-number">17</a></sup> Бо ти кажеш: Я багатий, і збагатів, і не потребую нічого. А не знаєш, що ти нужденний, і мізерний, і вбогий, і сліпий, і голий!</p>
  <p class="verse" id="Rev.3.18"><sup><a href="#Rev.3.18" class="verse-number">18</a></sup> Раджу тобі купити в Мене золота, в огні перечищеного, щоб збагатитись, і білу одежу, щоб зодягтися, і щоб ганьба наготи твоєї не видна була, а мастю на очі намасти свої очі, щоб бачити.</p>
  <p class="verse" id="Rev.3.19"><sup><a href="#Rev.3.19" class="verse-number">19</a></sup> Кого Я люблю, тому докоряю й караю того. Будь же ревний і покайся!</p>
  <p class="verse" id="Rev.3.20"><sup><a href="#Rev.3.20" class="verse-number">20</a></sup> Ось Я стою під дверима та стукаю: коли хто почує Мій голос і двері відчинить, Я до нього ввійду, і буду вечеряти з ним, а він зо Мною.</p>
  <p class="verse" id="Rev.3.21"><sup><a href="#Rev.3.21" class="verse-number">21</a></sup> Переможцеві сісти Я дам на Моєму престолі зо Мною, як і Я переміг був, і з Отцем Своїм сів на престолі Його.</p>
  <p class="verse" id="Rev.3.22"><sup><a href="#Rev.3.22" class="verse-number">22</a></sup> Хто має вухо, хай чує, що Дух промовляє Церквам!</p>
  <h2>Chapter 4</h2>
  <p class="verse" id="Rev.4.1"><sup><a href="#Rev.4.1" class="verse-number">1</a></sup> По цьому я поглянув, і ось двері на небі відчинені, і перший голос, що я чув його, як сурму, що зо мною говорив, сказав: Іди сюди, і Я тобі покажу, що статися має по цьому!</p>
  <p class="verse" id="Rev.4.2"><sup><a href="#Rev.4.2" class="verse-number">2</a></sup> І зараз у дусі я був. І ось престол стояв на небі, а на престолі Сидячий.</p>
  <p class="verse" id="Rev.4.3"><sup><a href="#Rev.4.3" class="verse-number">3</a></sup> А Сидячий подібний був з вигляду до каменя яспіса й сардиса, а веселка навколо престолу видом подібна була до смарагду.</p>
  <p class="verse" id="Rev.4.4"><sup><a href="#Rev.4.4" class="verse-number">4</a></sup> А навколо престолу двадцять чотири престоли, а на престолах я бачив двадцятьох чотирьох старців, що сиділи, у шати білі одягнені, а на головах своїх мали вінці золоті.</p>
  <p class="verse" id="Rev.4.5"><sup><a href="#Rev.4.5" class="verse-number">5</a></sup> А від престолу виходили блискавки, і голоси, і громи. А перед престолом горіли сім свічників огняних, а вони сім духів Божих.</p>
  <p class="verse" id="Rev.4.6"><sup><a href="#Rev.4.6" class="verse-number">6</a></sup> І перед престолом як море скляне, до кришталю подібне. А серед престолу й навколо престолу четверо тварин, повні очей спереду й ззаду.</p>
  <p class="verse" id="Rev.4.7"><sup><a href="#Rev.4.7" class="verse-number">7</a></sup> І перша тварина подібна до лева, а друга тварина подібна до теляти, а третя тварина мала лице, як людина, а четверта тварина подібна до орла, що летить.</p>
  <p class="verse" id="Rev.4.8"><sup><a href="#Rev.4.8" class="verse-number">8</a></sup> І ті чотири тварині, кожна з них мала навколо по шість крил, а всередині повна очей. І спокою не мають вони день і ніч, промовляючи: Свят, свят, свят Господь, Бог Вседержитель, що Він був, і що є, і що має прийти!</p>
  <p class="verse" id="Rev.4.9"><sup><a href="#Rev.4.9" class="verse-number">9</a></sup> І коли ті тварини складають славу, і честь, і подяку Тому, Хто сидить на престолі й живе віки вічні,</p>
  <p class="verse" id="Rev.4.10"><sup><a href="#Rev.4.10" class="verse-number">10</a></sup> тоді падають двадцять чотири старці перед Тим, Хто сидить на престолі, і вклоняються Тому, Хто живе віки вічні, і складають вінці свої перед престолом та кажуть:</p>
  <p class="verse" id="Rev.4.11"><sup><a href="#Rev.4.11" class="verse-number">11</a></sup> Достойний Ти, Господи й Боже наш, прийняти славу, і честь, і силу, бо все Ти створив, і з волі Твоєї існує та створене все!</p>
  <h2>Chapter 5</h2>
  <p class="verse" id="Rev.5.1"><sup><a href="#Rev.5.1" class="verse-number">1</a></sup> І я бачив в правиці Того, Хто сидить на престолі, книгу, написану всередині й назовні, і запечатану сімома печатками.</p>
  <p class="verse" id="Rev.5.2"><sup><a href="#Rev.5.2" class="verse-number">2</a></sup> І бачив я потужного Ангола, який гучним голосом кликав: Хто гідний розгорнути книгу, і зламати печатки її?</p>
  <p class="verse" id="Rev.5.3"><sup><a href="#Rev.5.3" class="verse-number">3</a></sup> І не міг ніхто ні на небі, ні на землі, ані під землею розгорнути книги, ані навіть зазирнути в неї.</p>
  <p class="verse" id="Rev.5.4"><sup><a href="#Rev.5.4" class="verse-number">4</a></sup> І плакав я гірко, що не знайшовся ані один гідний розгорнути й прочитати книгу, ані навіть зазирнути в неї.</p>
  <p class="verse" id="Rev.5.5"><sup><a href="#Rev.5.5" class="verse-number">5</a></sup> А один із старців промовив до мене: Не плач! Ось Лев, що з племени Юдиного, корень Давидів, переміг так, що може розгорнути книгу, і зламати сім печаток її.</p>
  <p class="verse" id="Rev.5.6"><sup><a href="#Rev.5.6" class="verse-number">6</a></sup> І я глянув, і ось серед престолу й чотирьох тварин і серед старців стоїть Агнець, як заколений, що має сім рогів і сім очей, а це сім Божих духів, посланих на всю землю.</p>
  <p class="verse" id="Rev.5.7"><sup><a href="#Rev.5.7" class="verse-number">7</a></sup> І Він підійшов, і взяв книгу з правиці Того, Хто сидить на престолі.</p>
  <p class="verse" id="Rev.5.8"><sup><a href="#Rev.5.8" class="verse-number">8</a></sup> А коли Він узяв книгу, то чотири тварині й двадцять чотири старці попадали перед Агнцем, а кожен мав гусла й золоті чаші, повні пахощів, а вони молитви святих.</p>
  <p class="verse" id="Rev.5.9"><sup><a href="#Rev.5.9" class="verse-number">9</a></sup> І нову пісню співають вони, промовляючи: Ти достойний узяти цю книгу, і розкрити печатки її, бо Ти був заколений, і кров'ю Своєю Ти викупив людей Богові з усякого племени, і язика, і народу, і люду.</p>
  <p class="verse" id="Rev.5.10"><sup><a href="#Rev.5.10" class="verse-number">10</a></sup> І Ти їх зробив для нашого Бога царями, і священиками, і вони на землі царюватимуть!</p>
  <p class="verse" id="Rev.5.11"><sup><a href="#Rev.5.11" class="verse-number">11</a></sup> І я бачив, і чув голос багатьох Анголів навколо престолу, і тварин, і старців, і число їх було десятки тисяч раз по десять тисяч і тисячі тисяч.</p>
  <p class="verse" id="Rev.5.12"><sup><a href="#Rev.5.12" class="verse-number">12</a></sup> І казали вони гучним голосом: Достойний Агнець, що заколений, прийняти силу, і багатство, і мудрість, і міць, і честь, і славу, і благословення!</p>
  <p class="verse" id="Rev.5.13"><sup><a href="#Rev.5.13" class="verse-number">13</a></sup> І кожне створіння, що воно на небі, і на землі, і під землею, і на морі, і все, що в них, чув я, говорило: Тому, Хто сидить на престолі, і Агнцеві благословення, і честь, і слава, і сила на вічні віки!</p>
  <p class="verse" id="Rev.5.14"><sup><a href="#Rev.5.14" class="verse-number">14</a></sup> А чотири тварині казали: Амінь! І двадцять чотири старці попадали та поклонились Тому, Хто живе повік віку!</p>
  <h2>Chapter 6</h2>
  <p class="verse" id="Rev.6.1"><sup><a href="#Rev.6.1" class="verse-number">1</a></sup> І я бачив, що Агнець розкрив одну з семи печаток, і почув я одну з чотирьох тих тварин, яка говорила, як голосом грому: Підійди!</p>
  <p class="verse" id="Rev.6.2"><sup><a href="#Rev.6.2" class="verse-number">2</a></sup> І я глянув, і ось кінь білий, а той, хто на ньому сидів, мав лука. І вінця йому дано, і він вийшов, немов переможець, і щоб перемогти.</p>
  <p class="verse" id="Rev.6.3"><sup><a href="#Rev.6.3" class="verse-number">3</a></sup> І коли другу печатку розкрив, я другу тварину почув, що казала: Підійди!</p>
  <p class="verse" id="Rev.6.4"><sup><a href="#Rev.6.4" class="verse-number">4</a></sup> І вийшов кінь другий, червоний. А тому, хто на ньому сидів, було дано взяти мир із землі та щоб убивали один одного. І меч великий був даний йому.</p>
  <p class="verse" id="Rev.6.5"><sup><a href="#Rev.6.5" class="verse-number">5</a></sup> І коли третю печатку розкрив, я третю тварину почув, що казала: Підійди! І я глянув, і ось кінь вороний. А той, хто на ньому сидів, мав вагу в своїй руці.</p>
  <p class="verse" id="Rev.6.6"><sup><a href="#Rev.6.6" class="verse-number">6</a></sup> І я ніби голос почув посеред чотирьох тих тварин, що казав: Ківш пшениці за динарія, і три ковші ячменю за динарія, а оливи й вина не марнуй!</p>
  <p class="verse" id="Rev.6.7"><sup><a href="#Rev.6.7" class="verse-number">7</a></sup> А коли Він четверту печатку розкрив, я четверту тварину почув, що казала: Підійди!</p>
  <p class="verse" id="Rev.6.8"><sup><a href="#Rev.6.8" class="verse-number">8</a></sup> І я глянув, і ось кінь чалий. А той, хто на ньому сидів, на ім'я йому Смерть, за ним же слідом ішов Ад. І дана їм влада була на четвертій частині землі забивати мечем, і голодом, і мором, і земними звірми.</p>
  <p class="verse" id="Rev.6.9"><sup><a href="#Rev.6.9" class="verse-number">9</a></sup> І коли п'яту печатку розкрив, я побачив під жертівником душі побитих за Боже Слово, і за свідчення, яке вони мали.</p>
  <p class="verse" id="Rev.6.10"><sup><a href="#Rev.6.10" class="verse-number">10</a></sup> І кликнули вони гучним голосом, кажучи: Аж доки, Владико святий та правдивий, не будеш судити, і не мститимеш тим, хто живе на землі, за кров нашу?</p>
  <p class="verse" id="Rev.6.11"><sup><a href="#Rev.6.11" class="verse-number">11</a></sup> І кожному з них дано білу одежу, і сказано їм іще трохи спочити, аж поки доповнять число їхні співслуги, і брати їхні, що будуть побиті, як і вони.</p>
  <p class="verse" id="Rev.6.12"><sup><a href="#Rev.6.12" class="verse-number">12</a></sup> І коли шосту печатку розкрив, я поглянув, і ось сталось велике трясіння землі, і сонце зчорніло, як міх волосяний, і ввесь місяць зробився, як кров...</p>
  <p class="verse" id="Rev.6.13"><sup><a href="#Rev.6.13" class="verse-number">13</a></sup> І на землю попадали зорі небесні, як фіґове дерево ронить свої недозрілі плоди, коли потрясе сильний вітер...</p>
  <p class="verse" id="Rev.6.14"><sup><a href="#Rev.6.14" class="verse-number">14</a></sup> І небо сховалось, згорнувшись, немов той сувій пергамену, і кожна гора, і кожен острів порушилися з своїх місць...</p>
  <p class="verse" id="Rev.6.15"><sup><a href="#Rev.6.15" class="verse-number">15</a></sup> І земні царі, і вельможі та тисячники, і багаті та сильні, і кожен раб та кожен вільний, поховались у печери та в скелі гірські,</p>
  <p class="verse" id="Rev.6.16"><sup><a href="#Rev.6.16" class="verse-number">16</a></sup> та й кажуть до гір та до скель: Поспадайте на нас, і позакривайте ви нас від лиця Того, Хто сидить на престолі, і від гніву Агнця!...</p>
  <p class="verse" id="Rev.6.17"><sup><a href="#Rev.6.17" class="verse-number">17</a></sup> Бо прийшов це великий день гніву Його, і хто встояти може?</p>
  <h2>Chapter 7</h2>
  <p class="verse" id="Rev.7.1"><sup><a href="#Rev.7.1" class="verse-number">1</a></sup> А по цьому я бачив чотирьох Анголів, що стояли на чотирьох кутах землі та тримали чотири земні вітри, щоб вітер не віяв на землю, ані на море, ані на жодне дерево.</p>
  <p class="verse" id="Rev.7.2"><sup><a href="#Rev.7.2" class="verse-number">2</a></sup> І бачив я іншого Ангола, що від схід сонця виходив, і мав печатку Бога Живого. І він гучним голосом крикнув до чотирьох Анголів, що їм дано пошкодити землі та морю,</p>
  <p class="verse" id="Rev.7.3"><sup><a href="#Rev.7.3" class="verse-number">3</a></sup> говорячи: Не шкодьте ані землі, ані морю, ані дереву, аж поки ми покладемо печатки рабам Бога нашого на їхніх чолах!</p>
  <p class="verse" id="Rev.7.4"><sup><a href="#Rev.7.4" class="verse-number">4</a></sup> І почув я число попечатаних: сто сорок чотири тисячі попечатаних від усіх племен Ізраїлевих синів:</p>
  <p class="verse" id="Rev.7.5"><sup><a href="#Rev.7.5" class="verse-number">5</a></sup> з племени Юдиного дванадцять тисяч попечатаних, з племени Рувимового дванадцять тисяч, з племени Ґадового дванадцять тисяч,</p>
  <p class="verse" id="Rev.7.6"><sup><a href="#Rev.7.6" class="verse-number">6</a></sup> з племени Асирового дванадцять тисяч, з племени Нефталимового дванадцять тисяч, з племени Манасіїного дванадцять тисяч,</p>
  <p class="verse" id="Rev.7.7"><sup><a href="#Rev.7.7" class="verse-number">7</a></sup> з племени Симеонового дванадцять тисяч, з племени Левіїного дванадцять тисяч, з племени Іссахарового дванадцять тисяч,</p>
  <p class="verse" id="Rev.7.8"><sup><a href="#Rev.7.8" class="verse-number">8</a></sup> з племени Завулонового дванадцять тисяч, з племени Йосипового дванадцять тисяч, з племени Веніяминового дванадцять тисяч попечатаних.</p>
  <p class="verse" id="Rev.7.9"><sup><a href="#Rev.7.9" class="verse-number">9</a></sup> Потому я глянув, і ось натовп великий, що його зрахувати не може ніхто, з усякого люду, і племен, і народів, і язиків, стояв перед престолом і перед Агнцем, зодягнені в білу одежу, а в їхніх руках було пальмове віття.</p>
  <p class="verse" id="Rev.7.10"><sup><a href="#Rev.7.10" class="verse-number">10</a></sup> І взивали вони гучним голосом, кажучи: Спасіння нашому Богові, що сидить на престолі, і Агнцеві!</p>
  <p class="verse" id="Rev.7.11"><sup><a href="#Rev.7.11" class="verse-number">11</a></sup> А всі Анголи стояли навколо престолу та старців і чотирьох тих тварин. І вони на обличчя попадали перед престолом, і вклонилися Богові,</p>
  <p class="verse" id="Rev.7.12"><sup><a href="#Rev.7.12" class="verse-number">12</a></sup> кажучи: Амінь! Благословення, і слава, і мудрість, і хвала, і честь, і сила, і міць нашому Богу на вічні віки! Амінь!</p>
  <p class="verse" id="Rev.7.13"><sup><a href="#Rev.7.13" class="verse-number">13</a></sup> І відповів один із старців, і до мене сказав: Оці, що зодягнені в білу одежу, хто вони й звідкіля поприходили?</p>
  <p class="verse" id="Rev.7.14"><sup><a href="#Rev.7.14" class="verse-number">14</a></sup> І сказав я йому: Мій пане, ти знаєш! Він же мені відказав: Це ті, що прийшли від великого горя, і випрали одіж свою, та вибілили її в крові Агнця...</p>
  <p class="verse" id="Rev.7.15"><sup><a href="#Rev.7.15" class="verse-number">15</a></sup> Тому то вони перед Божим престолом, і в храмі Його день і ніч Йому служать. А Той, Хто сидить на престолі, розтягне намета над ними.</p>
  <p class="verse" id="Rev.7.16"><sup><a href="#Rev.7.16" class="verse-number">16</a></sup> Вони голоду й спраги терпіти не будуть уже, і не буде палити їх сонце, ані спека яка.</p>
  <p class="verse" id="Rev.7.17"><sup><a href="#Rev.7.17" class="verse-number">17</a></sup> Бо Агнець, що серед престолу, буде їх пасти, і водитиме їх до джерел вод життя. І Бог кожну сльозу з очей їхніх зітре!</p>
  <h2>Chapter 8</h2>
  <p class="verse" id="Rev.8.1"><sup><a href="#Rev.8.1" class="verse-number">1</a></sup> І коли сьому печатку розкрив, німа тиша настала на небі десь на півгодини.</p>
  <p class="verse" id="Rev.8.2"><sup><a href="#Rev.8.2" class="verse-number">2</a></sup> І я бачив сімох Анголів, що стояли перед Богом. І дано було їм сім сурем.</p>
  <p class="verse" id="Rev.8.3"><sup><a href="#Rev.8.3" class="verse-number">3</a></sup> І прийшов другий Ангол, та й став перед жертівником із золотою кадильницею. І було йому дано багато кадила, щоб до молитов усіх святих додав на золотого жертівника, що перед престолом.</p>
  <p class="verse" id="Rev.8.4"><sup><a href="#Rev.8.4" class="verse-number">4</a></sup> І знявся дим кадильний з молитвами святих від руки Ангола перед Бога.</p>
  <p class="verse" id="Rev.8.5"><sup><a href="#Rev.8.5" class="verse-number">5</a></sup> А Ангол кадильницю взяв, і наповнив її огнем із жертівника, та й кинув на землю. І зчинилися громи, і гуркотнява, і блискавиці та трясіння землі...</p>
  <p class="verse" id="Rev.8.6"><sup><a href="#Rev.8.6" class="verse-number">6</a></sup> І сім Анголів, що мали сім сурем, приготувалися, щоб сурмити.</p>
  <p class="verse" id="Rev.8.7"><sup><a href="#Rev.8.7" class="verse-number">7</a></sup> І засурмив перший Ангол, і вчинилися град та огонь, перемішані з кров'ю, і впали на землю. І спалилась третина землі, і згоріла третина дерев, і всіляка зелена трава погоріла...</p>
  <p class="verse" id="Rev.8.8"><sup><a href="#Rev.8.8" class="verse-number">8</a></sup> І засурмив другий Ангол, і немов би велика гора, розпалена огнем, була вкинена в море. І третина моря зробилася кров'ю,</p>
  <p class="verse" id="Rev.8.9"><sup><a href="#Rev.8.9" class="verse-number">9</a></sup> і померла третина морського створіння, що мають життя, і загинула третина кораблів...</p>
  <p class="verse" id="Rev.8.10"><sup><a href="#Rev.8.10" class="verse-number">10</a></sup> І засурмив третій Ангол, і велика зоря спала з неба, палаючи, як смолоскип. І спала вона на третину річок та на водні джерела.</p>
  <p class="verse" id="Rev.8.11"><sup><a href="#Rev.8.11" class="verse-number">11</a></sup> А ймення зорі тій Полин. І стала третина води, як полин, і багато з людей повмирали з води, бо згіркла вона...</p>
  <p class="verse" id="Rev.8.12"><sup><a href="#Rev.8.12" class="verse-number">12</a></sup> І засурмив Ангол четвертий, і вдарено третину сонця, і третину місяця, і третину зір, щоб затьмилася їхня третина, щоб третина дня не світила, так само ж і ніч...</p>
  <p class="verse" id="Rev.8.13"><sup><a href="#Rev.8.13" class="verse-number">13</a></sup> І бачив, і чув я одного орла, що летів серед неба і кликав гучним голосом: Горе, горе, горе тим, хто живе на землі, від голосів сурмових позосталих трьох Анголів, що мають сурмити!...</p>
  <h2>Chapter 9</h2>
  <p class="verse" id="Rev.9.1"><sup><a href="#Rev.9.1" class="verse-number">1</a></sup> І засурмив п'ятий Ангол, і я бачив зорю, що спала із неба додолу. І їй даний був ключ від криниці безодньої.</p>
  <p class="verse" id="Rev.9.2"><sup><a href="#Rev.9.2" class="verse-number">2</a></sup> І вона відімкнула криницю безодню, і дим повалив із криниці, мов дим із великої печі. І затьмилося сонце й повітря від криничного диму...</p>
  <p class="verse" id="Rev.9.3"><sup><a href="#Rev.9.3" class="verse-number">3</a></sup> А з диму на землю вийшла сарана, і дано їй міць, як мають міць скорпіони земні.</p>
  <p class="verse" id="Rev.9.4"><sup><a href="#Rev.9.4" class="verse-number">4</a></sup> І наказано їй, щоб вона не шкодила земній траві, ані жадному зіллю, ані жадному дереву, але тільки тим людям, які на чолах не мають печатки Божої.</p>
  <p class="verse" id="Rev.9.5"><sup><a href="#Rev.9.5" class="verse-number">5</a></sup> І було дано їй, щоб їх не вбивати, але мучити п'ять місяців; а мука від неї, як мука від скорпіона, коли вкусить людину.</p>
  <p class="verse" id="Rev.9.6"><sup><a href="#Rev.9.6" class="verse-number">6</a></sup> І в ті дні люди смерти шукатимуть, та не знайдуть її! Померти вони захотять, та втече від них смерть!...</p>
  <p class="verse" id="Rev.9.7"><sup><a href="#Rev.9.7" class="verse-number">7</a></sup> А вигляд сарани був подібний до коней, на війну приготованих; а на головах у неї немов би вінки, подібні на золото, а обличчя її немов людські обличчя.</p>
  <p class="verse" id="Rev.9.8"><sup><a href="#Rev.9.8" class="verse-number">8</a></sup> І мала волосся як волосся жіноче, а її зуби були немов лев'ячі.</p>
  <p class="verse" id="Rev.9.9"><sup><a href="#Rev.9.9" class="verse-number">9</a></sup> І мала вона панцери, немов панцери залізні; а шум її крил немов шум колесниць, коли коней багато біжить на війну.</p>
  <p class="verse" id="Rev.9.10"><sup><a href="#Rev.9.10" class="verse-number">10</a></sup> І мала хвости, подібні до скорпіонових, та жала, а в неї в хвостах її влада п'ять місяців шкодити людям.</p>
  <p class="verse" id="Rev.9.11"><sup><a href="#Rev.9.11" class="verse-number">11</a></sup> І мала вона над собою царя, ангола безодні; йому по-єврейському ім'я Аваддон, а по-грецькому звався він Аполліон!</p>
  <p class="verse" id="Rev.9.12"><sup><a href="#Rev.9.12" class="verse-number">12</a></sup> Одне горе минуло! Ось за ним ще два горя надходять!</p>
  <p class="verse" id="Rev.9.13"><sup><a href="#Rev.9.13" class="verse-number">13</a></sup> І засурмив шостий Ангол, і я почув один голос із чотирьох рогів золотого жертівника, який перед Богом,</p>
  <p class="verse" id="Rev.9.14"><sup><a href="#Rev.9.14" class="verse-number">14</a></sup> що казав шостому Анголові, який мав сурму: Розв'яжи чотирьох Анголів, що пов'язані при великій річці Ефраті.</p>
  <p class="verse" id="Rev.9.15"><sup><a href="#Rev.9.15" class="verse-number">15</a></sup> І були порозв'язувані чотири Анголи, приготовані на годину, і на день, і на місяць, і на рік, щоб убили третину людей.</p>
  <p class="verse" id="Rev.9.16"><sup><a href="#Rev.9.16" class="verse-number">16</a></sup> А число кінного війська двадцять тисяч раз по десять тисяч; і я чув їхнє число.</p>
  <p class="verse" id="Rev.9.17"><sup><a href="#Rev.9.17" class="verse-number">17</a></sup> І так бачив я коней в видінні, а на них верхівців, що панцери мали огняні, і гіяцинтові, і сірчані. А голови в коней немов голови лев'ячі, а з їхнього рота виходив огонь, і дим, і сірка.</p>
  <p class="verse" id="Rev.9.18"><sup><a href="#Rev.9.18" class="verse-number">18</a></sup> І побита була третина людей від цих трьох поразок, від огню, і від диму, і від сірки, що виходили з їхніх ротів.</p>
  <p class="verse" id="Rev.9.19"><sup><a href="#Rev.9.19" class="verse-number">19</a></sup> Сила бо коней була в їхнім роті та в їхніх хвостах. А хвости їхні подібні до вужів, що мають голови, і ними вони шкоду чинять.</p>
  <p class="verse" id="Rev.9.20"><sup><a href="#Rev.9.20" class="verse-number">20</a></sup> А решта людей, що не вбита була цими поразками, не покаялася за діла своїх рук, щоб не кланятись демонам, ані ідолам золотим, і срібним, і мідяним, і кам'яним, і дерев'яним, що не можуть вони ані бачити, ані чути, ані ходити.</p>
  <p class="verse" id="Rev.9.21"><sup><a href="#Rev.9.21" class="verse-number">21</a></sup> І вони не покаялися в своїх убивствах, ані в чарах своїх, ні в розпусті своїй, ні в крадіжках своїх...</p>
  <h2>Chapter 10</h2>
  <p class="verse" id="Rev.10.1"><sup><a href="#Rev.10.1" class="verse-number">1</a></sup> І бачив я іншого потужного Ангола, що сходив із неба. Був одягнений в хмару, і над його головою веселка була, а обличчя його як стовпи огняні,</p>
  <p class="verse" id="Rev.10.2"><sup><a href="#Rev.10.2" class="verse-number">2</a></sup> і мав у руці своїй книжку розгорнену. І він поставив свою праву ногу на море, а ліву на землю,</p>
  <p class="verse" id="Rev.10.3"><sup><a href="#Rev.10.3" class="verse-number">3</a></sup> і закричав гучним голосом, як лев той ричить. І як він закричав, то заговорили сім громів голосами своїми.</p>
  <p class="verse" id="Rev.10.4"><sup><a href="#Rev.10.4" class="verse-number">4</a></sup> А як заговорили сім громів голосами своїми, я хотів був писати. Та я почув голос із неба, що до мене казав: Запечатай оте, що сім громів казали, і того не пиши!</p>
  <p class="verse" id="Rev.10.5"><sup><a href="#Rev.10.5" class="verse-number">5</a></sup> А Ангол, що я бачив його, як стояв він на морі й землі, зняв до неба правицю свою</p>
  <p class="verse" id="Rev.10.6"><sup><a href="#Rev.10.6" class="verse-number">6</a></sup> та й поклявся Живучим по вічні віки, Який створив небо та те, що на ньому, і землю та те, що на ній, і море й що в нім, що вже часу не буде,</p>
  <p class="verse" id="Rev.10.7"><sup><a href="#Rev.10.7" class="verse-number">7</a></sup> а дня голосу сьомого Ангола, коли він засурмить, довершиться Божа таємниця, як Він благовістив був Своїм рабам пророкам.</p>
  <p class="verse" id="Rev.10.8"><sup><a href="#Rev.10.8" class="verse-number">8</a></sup> І голос, що я чув його з неба, став знов говорити зо мною й казати: Піди, та візьми розгорнену книжку з руки Ангола, що стоїть на морі й землі.</p>
  <p class="verse" id="Rev.10.9"><sup><a href="#Rev.10.9" class="verse-number">9</a></sup> І пішов я до Ангола та й промовив йому, щоб дав мені книжку. А він мені каже: Візьми, і з'їж її! І гіркість учинить вона для твого живота, та в устах твоїх буде солодка, як мед.</p>
  <p class="verse" id="Rev.10.10"><sup><a href="#Rev.10.10" class="verse-number">10</a></sup> І я взяв з руки Ангола книжку та й з'їв її. І була вона в устах моїх, немов мед той, солодка. Та коли її з'їв, вона гіркість зробила в моїм животі...</p>
  <p class="verse" id="Rev.10.11"><sup><a href="#Rev.10.11" class="verse-number">11</a></sup> І сказали мені: Ти мусиш знову пророкувати про народи, і поган, і язики, і про багато царів.</p>
  <h2>Chapter 11</h2>
  <p class="verse" id="Rev.11.1"><sup><a href="#Rev.11.1" class="verse-number">1</a></sup> І дано тростину мені, подібну до палиці, і сказано: Устань, і зміряй храма Божого й жертівника, і тих, хто вклоняється в ньому.</p>
  <p class="verse" id="Rev.11.2"><sup><a href="#Rev.11.2" class="verse-number">2</a></sup> А двір, що за храмом, лиши та не міряй його, бо він даний поганам, і сорок два місяці будуть топтати вони святе місто.</p>
  <p class="verse" id="Rev.11.3"><sup><a href="#Rev.11.3" class="verse-number">3</a></sup> І звелю Я двом свідкам Своїм, і будуть вони пророкувати тисячу двісті й шістдесят день, зодягнені в волосяницю.</p>
  <p class="verse" id="Rev.11.4"><sup><a href="#Rev.11.4" class="verse-number">4</a></sup> Вони дві оливі та два свічники, що стоять перед Богом землі.</p>
  <p class="verse" id="Rev.11.5"><sup><a href="#Rev.11.5" class="verse-number">5</a></sup> І коли б хто схотів учинити їм кривду, то вийде огонь з їхніх уст, і поїсть ворогів їхніх. А коли хто захоче вчинити їм кривду, той отак мусить бути забитий.</p>
  <p class="verse" id="Rev.11.6"><sup><a href="#Rev.11.6" class="verse-number">6</a></sup> Вони мають владу небо замкнути, щоб за днів їхніх пророцтва не йшов дощ. І мають владу вони над водою, у кров обертати її, і вдарити землю всілякою карою, скільки разів вони схочуть.</p>
  <p class="verse" id="Rev.11.7"><sup><a href="#Rev.11.7" class="verse-number">7</a></sup> А коли вони скінчать свідоцтво своє, то звірина, що з безодні виходить, із ними війну поведе, і вона їх переможе та їх повбиває.</p>
  <p class="verse" id="Rev.11.8"><sup><a href="#Rev.11.8" class="verse-number">8</a></sup> І їхні трупи полишить на майдані великого міста, що зветься духовно Содом і Єгипет, де й Господь наш був розп'ятий.</p>
  <p class="verse" id="Rev.11.9"><sup><a href="#Rev.11.9" class="verse-number">9</a></sup> І багато з народів, і з племен, і з язиків, і з поган будуть дивитися півчверта дні на їхні трупи, не дозволять покласти в гроби їхніх трупів.</p>
  <p class="verse" id="Rev.11.10"><sup><a href="#Rev.11.10" class="verse-number">10</a></sup> А мешканці землі будуть тішитися та радіти над ними, і дарунки пошлють один одному, бо мучили ці два пророки мешканців землі.</p>
  <p class="verse" id="Rev.11.11"><sup><a href="#Rev.11.11" class="verse-number">11</a></sup> А по півчверта днях дух життя ввійшов у них від Бога, і вони повставали на ноги свої. І напав жах великий на тих, хто дивився на них!</p>
  <p class="verse" id="Rev.11.12"><sup><a href="#Rev.11.12" class="verse-number">12</a></sup> І почули вони гучний голос із неба, що їм говорив: Зійдіть сюди! І на небо зійшли вони в хмарі, і вороги їхні дивились на них.</p>
  <p class="verse" id="Rev.11.13"><sup><a href="#Rev.11.13" class="verse-number">13</a></sup> І тієї години зчинився страшний землетрус, і десята частина міста того завалилась... І в цім трусі загинуло сім тисяч людських імен, а решта обгорнена жахом була, і вони віддали славу Богу Небесному!...</p>
  <p class="verse" id="Rev.11.14"><sup><a href="#Rev.11.14" class="verse-number">14</a></sup> Друге горе минуло! Ото незабаром настане за ним третє горе!</p>
  <p class="verse" id="Rev.11.15"><sup><a href="#Rev.11.15" class="verse-number">15</a></sup> І засурмив сьомий Ангол, і на небі зчинились гучні голоси, що казали: Перейшло панування над світом до Господа нашого та до Христа Його, і Він зацарює на вічні віки!</p>
  <p class="verse" id="Rev.11.16"><sup><a href="#Rev.11.16" class="verse-number">16</a></sup> І двадцять чотири старці, що на престолах своїх перед Богом сидять, попадали на обличчя свої, та й уклонилися Богові,</p>
  <p class="verse" id="Rev.11.17"><sup><a href="#Rev.11.17" class="verse-number">17</a></sup> кажучи: Дяку складаємо Тобі, Господи, Боже Вседержителю, що Ти є й що Ти був, що прийняв Свою силу велику та й зацарював!</p>
  <p class="verse" id="Rev.11.18"><sup><a href="#Rev.11.18" class="verse-number">18</a></sup> А погани розлютилися, та гнів Твій прийшов, і час настав мертвих судити, і дати заплату рабам Твоїм, пророкам і святим, і тим, хто Ймення Твого боїться малим і великим, і знищити тих, хто нищить землю.</p>
  <p class="verse" id="Rev.11.19"><sup><a href="#Rev.11.19" class="verse-number">19</a></sup> І розкрився храм Божий на небі, і ковчег заповіту Його в Його храмі з'явився. І зчинилися блискавки, і гуркіт, і громи, і землетрус, і великий град...</p>
  <h2>Chapter 12</h2>
  <p class="verse" id="Rev.12.1"><sup><a href="#Rev.12.1" class="verse-number">1</a></sup> І з'явилась на небі велика ознака: Жінка, зодягнена в сонце, а під ногами її місяць, а на її голові вінок із дванадцяти зір.</p>
  <p class="verse" id="Rev.12.2"><sup><a href="#Rev.12.2" class="verse-number">2</a></sup> І вона мала в утробі, і кричала від болю, та муки терпіла від породу.</p>
  <p class="verse" id="Rev.12.3"><sup><a href="#Rev.12.3" class="verse-number">3</a></sup> І з'явилася інша ознака на небі, ось змій червоноогняний, великий, що мав сім голів та десять рогів, а на його головах сім вінців.</p>
  <p class="verse" id="Rev.12.4"><sup><a href="#Rev.12.4" class="verse-number">4</a></sup> Його хвіст змів третину зір із Неба та й кинув додолу. І змій стояв перед жінкою, що мала вродити, щоб з'їсти дитину її, коли вродить...</p>
  <p class="verse" id="Rev.12.5"><sup><a href="#Rev.12.5" class="verse-number">5</a></sup> І дитину вродила вона чоловічої статі, що всі народи має пасти залізним жезлом. І дитина її була взята до Бога, і до престолу Його.</p>
  <p class="verse" id="Rev.12.6"><sup><a href="#Rev.12.6" class="verse-number">6</a></sup> А жінка втекла на пустиню, де вона мала місце, від Бога для неї вготоване, щоб там годували її тисячу двісті шістдесят день.</p>
  <p class="verse" id="Rev.12.7"><sup><a href="#Rev.12.7" class="verse-number">7</a></sup> І сталась на небі війна: Михаїл та його Анголи вчинили зо змієм війну. І змій воював та його анголи,</p>
  <p class="verse" id="Rev.12.8"><sup><a href="#Rev.12.8" class="verse-number">8</a></sup> та не втрималися, і вже не знайшлося їм місця на небі.</p>
  <p class="verse" id="Rev.12.9"><sup><a href="#Rev.12.9" class="verse-number">9</a></sup> І скинений був змій великий, вуж стародавній, що зветься диявол і сатана, що зводить усесвіт, і скинений був він додолу, а з ним і його анголи були скинені.</p>
  <p class="verse" id="Rev.12.10"><sup><a href="#Rev.12.10" class="verse-number">10</a></sup> І я почув гучний голос на небі, який говорив: Тепер настало спасіння, і сила, і царство нашого Бога, і влада Христа Його, бо скинений той, хто братів наших скаржив, хто перед нашим Богом оскаржував їх день і ніч!</p>
  <p class="verse" id="Rev.12.11"><sup><a href="#Rev.12.11" class="verse-number">11</a></sup> І вони його перемогли кров'ю Агнця та словом свого засвідчення, і не полюбили життя свого навіть до смерти!</p>
  <p class="verse" id="Rev.12.12"><sup><a href="#Rev.12.12" class="verse-number">12</a></sup> Через це звеселися ти, небо, та ті, хто на нім пробуває! Горе землі та морю, до вас бо диявол зійшов, маючи лютість велику, знаючи, що короткий час має!</p>
  <p class="verse" id="Rev.12.13"><sup><a href="#Rev.12.13" class="verse-number">13</a></sup> А коли змій побачив, що додолу він скинений, то став переслідувати жінку, що вродила хлоп'я.</p>
  <p class="verse" id="Rev.12.14"><sup><a href="#Rev.12.14" class="verse-number">14</a></sup> І жінці дані були дві крилі великого орла, щоб від змія летіла в пустиню до місця свого, де будуть її годувати час, і часи, і півчасу.</p>
  <p class="verse" id="Rev.12.15"><sup><a href="#Rev.12.15" class="verse-number">15</a></sup> І пустив змій за жінкою з уст своїх воду, як річку, щоб річка схопила її.</p>
  <p class="verse" id="Rev.12.16"><sup><a href="#Rev.12.16" class="verse-number">16</a></sup> Та жінці земля помогла, і розкрила земля свої уста, та й випила річку, яку змій був пустив із своїх уст...</p>
  <p class="verse" id="Rev.12.17"><sup><a href="#Rev.12.17" class="verse-number">17</a></sup> І змій розлютувався на жінку, і пішов воювати з останком насіння її, що вони бережуть Божі заповіді та мають свідоцтво Ісусове.</p>
  <h2>Chapter 13</h2>
  <p class="verse" id="Rev.13.1"><sup><a href="#Rev.13.1" class="verse-number">1</a></sup> (12-18) І я став на морському піску. (13-1) І я бачив звірину, що виходила з моря, яка мала десять рогів та сім голів, а на рогах її було десять вінців, а на її головах богозневажні імена.</p>
  <p class="verse" id="Rev.13.2"><sup><a href="#Rev.13.2" class="verse-number">2</a></sup> А звірина, що я її бачив, подібна до рися була, а ноги її як ведмежі, а паща її немов лев'яча паща. І змій дав їй свою силу, і престола свого, і владу велику.</p>
  <p class="verse" id="Rev.13.3"><sup><a href="#Rev.13.3" class="verse-number">3</a></sup> А одна з її голів була ніби забита на смерть, але рана смертельна її вздоровилась. І вся земля дивувалась, слідкуючи за звіриною!</p>
  <p class="verse" id="Rev.13.4"><sup><a href="#Rev.13.4" class="verse-number">4</a></sup> І вклонилися змієві, що дав владу звірині. І вклонились звірині, говорячи: Хто до звірини подібний, і хто воювати з нею може?</p>
  <p class="verse" id="Rev.13.5"><sup><a href="#Rev.13.5" class="verse-number">5</a></sup> І їй дано уста, що говорили зухвале та богозневажне. І їй дано владу діяти сорок два місяці.</p>
  <p class="verse" id="Rev.13.6"><sup><a href="#Rev.13.6" class="verse-number">6</a></sup> І відкрила вона свої уста на зневагу проти Бога, щоб богозневажати Ім'я Його й оселю Його, та тих, хто на небі живе.</p>
  <p class="verse" id="Rev.13.7"><sup><a href="#Rev.13.7" class="verse-number">7</a></sup> І їй дано провадити війну зо святими, та їх перемогти. І їй дана влада над кожним племенем, і народом, і язиком, і людом.</p>
  <p class="verse" id="Rev.13.8"><sup><a href="#Rev.13.8" class="verse-number">8</a></sup> І їй вклоняться всі, хто живе на землі, що їхні імена не написані в книгах життя Агнця, заколеного від закладин світу.</p>
  <p class="verse" id="Rev.13.9"><sup><a href="#Rev.13.9" class="verse-number">9</a></sup> Коли має хто вухо, нехай слухає:</p>
  <p class="verse" id="Rev.13.10"><sup><a href="#Rev.13.10" class="verse-number">10</a></sup> Коли хто до полону веде, сам піде в полон. Коли хто мечем убиває, такий мусить сам бути вбитий мечем! Отут терпеливість та віра святих!</p>
  <p class="verse" id="Rev.13.11"><sup><a href="#Rev.13.11" class="verse-number">11</a></sup> І бачив я іншу звірину, що виходила з землі. І вона мала два роги, подібні ягнячим, та говорила, як змій.</p>
  <p class="verse" id="Rev.13.12"><sup><a href="#Rev.13.12" class="verse-number">12</a></sup> І вона виконувала всю владу першої звірини перед нею, і робила, щоб земля та ті, хто живе на ній, вклонилися першій звірині, що в неї вздоровлена була її рана смертельна.</p>
  <p class="verse" id="Rev.13.13"><sup><a href="#Rev.13.13" class="verse-number">13</a></sup> І чинить вона великі ознаки, так що й огонь зводить з неба додолу перед людьми.</p>
  <p class="verse" id="Rev.13.14"><sup><a href="#Rev.13.14" class="verse-number">14</a></sup> І зводить вона мешканців землі через ознаки, що їх дано їй чинити перед звіриною, намовляючи мешканців землі зробити образа звірини, що має рану від меча, та живе.</p>
  <p class="verse" id="Rev.13.15"><sup><a href="#Rev.13.15" class="verse-number">15</a></sup> І дано їй вкласти духа образові звірини, щоб заговорив образ звірини, і зробити, щоб усі, хто не поклониться образові звірини, побиті були.</p>
  <p class="verse" id="Rev.13.16"><sup><a href="#Rev.13.16" class="verse-number">16</a></sup> І зробить вона, щоб усім малим і великим, багатим і вбогим, вільним і рабам було дано знамено на їхню правицю або на їхні чола,</p>
  <p class="verse" id="Rev.13.17"><sup><a href="#Rev.13.17" class="verse-number">17</a></sup> щоб ніхто не міг ані купити, ані продати, якщо він не має знамена ймення звірини, або числа ймення його...</p>
  <p class="verse" id="Rev.13.18"><sup><a href="#Rev.13.18" class="verse-number">18</a></sup> Тут мудрість! Хто має розум, нехай порахує число звірини, бо воно число людське. А число її шістсот шістдесят шість.</p>
  <h2>Chapter 14</h2>
  <p class="verse" id="Rev.14.1"><sup><a href="#Rev.14.1" class="verse-number">1</a></sup> І я глянув, і ось Агнець стоїть на Сіонській горі, а з Ним сто сорок чотири тисячі, що мають Ім'я Його й Ім'я Отця Його, написане на своїх чолах.</p>
  <p class="verse" id="Rev.14.2"><sup><a href="#Rev.14.2" class="verse-number">2</a></sup> І почув я голос із неба, немов шум великої води, і немов гук міцного грому. І почув я голос гуслярів, що грали на гуслах своїх,</p>
  <p class="verse" id="Rev.14.3"><sup><a href="#Rev.14.3" class="verse-number">3</a></sup> і співали, як пісню нову перед престолом і перед чотирьома тваринами й старцями. І ніхто не міг навчитися пісні, окрім цих ста сорока чотирьох тисяч, викуплених від землі.</p>
  <p class="verse" id="Rev.14.4"><sup><a href="#Rev.14.4" class="verse-number">4</a></sup> Це ті, хто не осквернився з жінками, бо чисті вони. Вони йдуть за Агнцем, куди Він іде. Вони викуплені від людей, первістки Богові й Агнцеві,</p>
  <p class="verse" id="Rev.14.5"><sup><a href="#Rev.14.5" class="verse-number">5</a></sup> не знайшлося бо підступу в їхніх устах, бо вони непорочні!</p>
  <p class="verse" id="Rev.14.6"><sup><a href="#Rev.14.6" class="verse-number">6</a></sup> І побачив я іншого Ангола, що летів серед неба, і мав благовістити вічну Євангелію мешканцям землі, і кожному людові, і племені, і язику, і народові.</p>
  <p class="verse" id="Rev.14.7"><sup><a href="#Rev.14.7" class="verse-number">7</a></sup> І він говорив гучним голосом: Побійтеся Бога та славу віддайте Йому, бо настала година суду Його, і вклоніться Тому, Хто створив небо, і землю, і море, і водні джерела!</p>
  <p class="verse" id="Rev.14.8"><sup><a href="#Rev.14.8" class="verse-number">8</a></sup> А інший, другий Ангол летів слідом і казав: Упав, упав Вавилон, город великий, бо лютим вином розпусти своєї він напоїв усі народи!</p>
  <p class="verse" id="Rev.14.9"><sup><a href="#Rev.14.9" class="verse-number">9</a></sup> А інший, третій Ангол летів услід за ним, гучним голосом кажучи: Коли хто вклоняється звірині та образу її, і приймає знамено на чолі своїм чи на руці своїй,</p>
  <p class="verse" id="Rev.14.10"><sup><a href="#Rev.14.10" class="verse-number">10</a></sup> то той питиме з вина Божого гніву, вина незмішаного в чаші гніву Його, і буде мучений в огні й сірці перед Анголами святими та перед Агнцем.</p>
  <p class="verse" id="Rev.14.11"><sup><a href="#Rev.14.11" class="verse-number">11</a></sup> А дим їхніх мук підійматиметься вічні віки. І не мають спокою день і ніч усі ті, хто вклоняється звірині та образу її, і приймає знамено ймення його.</p>
  <p class="verse" id="Rev.14.12"><sup><a href="#Rev.14.12" class="verse-number">12</a></sup> Тут терпеливість святих, що додержують заповіді Божі та Ісусову віру!</p>
  <p class="verse" id="Rev.14.13"><sup><a href="#Rev.14.13" class="verse-number">13</a></sup> І почув я голос із неба, що до мене казав: Напиши: Блаженні ті мертві, хто з цього часу вмирає в Господі! Так, каже Дух, вони від праць своїх заспокояться, бо їхні діла йдуть за ними слідом.</p>
  <p class="verse" id="Rev.14.14"><sup><a href="#Rev.14.14" class="verse-number">14</a></sup> І я глянув, і ото біла хмара, а на хмарі сидить подібний до Людського Сина. Він мав на своїй голові золотого вінця, а в руці його гострий серп.</p>
  <p class="verse" id="Rev.14.15"><sup><a href="#Rev.14.15" class="verse-number">15</a></sup> І інший Ангол вийшов із храму, і гучним голосом кликнув до того, хто на хмарі сидів: Пошли серпа свого й жни, бо настала година пожати, дозріло бо жниво землі!</p>
  <p class="verse" id="Rev.14.16"><sup><a href="#Rev.14.16" class="verse-number">16</a></sup> І той, хто на хмарі сидів, скинув додолу серпа свого, і земля була вижата.</p>
  <p class="verse" id="Rev.14.17"><sup><a href="#Rev.14.17" class="verse-number">17</a></sup> І інший Ангол вийшов із храму, що на небі, і він мав гострого серпа.</p>
  <p class="verse" id="Rev.14.18"><sup><a href="#Rev.14.18" class="verse-number">18</a></sup> І інший Ангол, що мав владу над огнем, вийшов від жертівника. І він гучним голосом кликнув до того, що мав гострого серпа, говорячи: Пошли свого гострого серпа, і позбирай грона земної виноградини, бо грона її вже доспіли.</p>
  <p class="verse" id="Rev.14.19"><sup><a href="#Rev.14.19" class="verse-number">19</a></sup> І Ангол кинув додолу серпа свого, і зібрав виноград на землі, і вкинув в велике чавило Божого гніву.</p>
  <p class="verse" id="Rev.14.20"><sup><a href="#Rev.14.20" class="verse-number">20</a></sup> І потовчене було чавило за містом, і потекла кров із чавила аж до кінських вуздечок, на тисячу шістсот стадій...</p>
  <h2>Chapter 15</h2>
  <p class="verse" id="Rev.15.1"><sup><a href="#Rev.15.1" class="verse-number">1</a></sup> І бачив я інше знамено на небі, велике та дивне, сім Анголів, що сім кар вони мали, бо ними кінчався гнів Божий.</p>
  <p class="verse" id="Rev.15.2"><sup><a href="#Rev.15.2" class="verse-number">2</a></sup> І я бачив щось, ніби як море скляне, з огнем перемішане. А ті, що перемогли звірину та образа його, і знамено його, і число його ймення, стояли на морі склянім, та мали гусла Божі.</p>
  <p class="verse" id="Rev.15.3"><sup><a href="#Rev.15.3" class="verse-number">3</a></sup> І співали вони пісню Мойсея, раба Божого, і пісню Агнця, говорячи: Великі та дивні діла Твої, о Господи, Боже Вседержителю! Справедливі й правдиві дороги Твої, о Царю святих!</p>
  <p class="verse" id="Rev.15.4"><sup><a href="#Rev.15.4" class="verse-number">4</a></sup> Хто Тебе, Господи, не побоїться, та Ймення Твого не прославить? Бо один Ти святий, бо народи всі прийдуть та вклоняться перед Тобою, бо з'явилися суди Твої!</p>
  <p class="verse" id="Rev.15.5"><sup><a href="#Rev.15.5" class="verse-number">5</a></sup> А по цьому я глянув, і ось відчинився храм скинії свідчення в небі,</p>
  <p class="verse" id="Rev.15.6"><sup><a href="#Rev.15.6" class="verse-number">6</a></sup> і сім Анголів вийшли з храму, і сім кар вони мали. Вони були вдягнені в шати льняні, чисті й ясні, і підперезані довкола грудей золотими поясами.</p>
  <p class="verse" id="Rev.15.7"><sup><a href="#Rev.15.7" class="verse-number">7</a></sup> І одна з чотирьох тих тварин дала сімом Анголам сім чаш золотих, наповнених гніву Бога, що живе повік віку.</p>
  <p class="verse" id="Rev.15.8"><sup><a href="#Rev.15.8" class="verse-number">8</a></sup> І храм переповнився димом від Божої слави, і від сили Його. Та до храму ніхто не спромігся ввійти, аж поки не скінчилися ті сім кар сімох Анголів.</p>
  <h2>Chapter 16</h2>
  <p class="verse" id="Rev.16.1"><sup><a href="#Rev.16.1" class="verse-number">1</a></sup> І я почув гучний голос із храму, що казав до семи Анголів: Ідіть, і вилийте на землю сім чаш гніву Божого!</p>
  <p class="verse" id="Rev.16.2"><sup><a href="#Rev.16.2" class="verse-number">2</a></sup> І пішов перший Ангол, і вилив на землю чашу свою. І шкідливі та люті болячки обсіли людей, хто мав знамено звірини й вклонявсь її образу.</p>
  <p class="verse" id="Rev.16.3"><sup><a href="#Rev.16.3" class="verse-number">3</a></sup> А другий Ангол вилив свою чашу до моря. І сталася кров, немов у мерця, і кожна істота жива вмерла в морі.</p>
  <p class="verse" id="Rev.16.4"><sup><a href="#Rev.16.4" class="verse-number">4</a></sup> Третій же Ангол вилив чашу свою на річки та на водні джерела, і сталася кров.</p>
  <p class="verse" id="Rev.16.5"><sup><a href="#Rev.16.5" class="verse-number">5</a></sup> І почув я Ангола вод, який говорив: Ти праведний, що Ти є й що Ти був, і святий, що Ти це присудив!</p>
  <p class="verse" id="Rev.16.6"><sup><a href="#Rev.16.6" class="verse-number">6</a></sup> Бо вони пролили кров святих та пророків, і Ти дав їм напитися крови. Вони варті того!</p>
  <p class="verse" id="Rev.16.7"><sup><a href="#Rev.16.7" class="verse-number">7</a></sup> І я чув, як жертівник говорив: Так, Господи, Боже Вседержителю! Правдиві й справедливі суди Твої!</p>
  <p class="verse" id="Rev.16.8"><sup><a href="#Rev.16.8" class="verse-number">8</a></sup> А Ангол четвертий вилив свою чашу на сонце. І дано йому палити людей огнем.</p>
  <p class="verse" id="Rev.16.9"><sup><a href="#Rev.16.9" class="verse-number">9</a></sup> І спека велика палила людей, і зневажали вони Ім'я Бога, що має владу над карами тими, і вони не покаялися, щоб славу віддати Йому.</p>
  <p class="verse" id="Rev.16.10"><sup><a href="#Rev.16.10" class="verse-number">10</a></sup> А п'ятий Ангол вилив чашу свою на престола звірини. І затьмилося царство її, і люди від болю кусали свої язики,</p>
  <p class="verse" id="Rev.16.11"><sup><a href="#Rev.16.11" class="verse-number">11</a></sup> і Бога Небесного вони зневажали від болю свого й від своїх болячок, та в учинках своїх не покаялись!</p>
  <p class="verse" id="Rev.16.12"><sup><a href="#Rev.16.12" class="verse-number">12</a></sup> Шостий же Ангол вилив чашу свою на річку велику Ефрат, і вода її висохла, щоб приготовити дорогу царям, які від схід сонця.</p>
  <p class="verse" id="Rev.16.13"><sup><a href="#Rev.16.13" class="verse-number">13</a></sup> І я бачив, що виходили з уст змія, і з уст звірини, і з уст неправдивого пророка три духи нечисті, як жаби,</p>
  <p class="verse" id="Rev.16.14"><sup><a href="#Rev.16.14" class="verse-number">14</a></sup> це духи демонські, що чинять ознаки. Вони виходять до царів усього всесвіту, щоб зібрати їх на війну того великого дня Вседержителя Бога.</p>
  <p class="verse" id="Rev.16.15"><sup><a href="#Rev.16.15" class="verse-number">15</a></sup> Ось іду, немов злодій! Блаженний, хто чуйний, і одежу свою береже, щоб нагим не ходити, і щоб не бачили ганьби його!</p>
  <p class="verse" id="Rev.16.16"><sup><a href="#Rev.16.16" class="verse-number">16</a></sup> І зібрав їх на місце, яке по-єврейському зветься Армагеддон.</p>
  <p class="verse" id="Rev.16.17"><sup><a href="#Rev.16.17" class="verse-number">17</a></sup> Сьомий же Ангол вилив чашу свою на повітря. І голос гучний залунав від небесного храму з престолу, говорячи: Сталося!</p>
  <p class="verse" id="Rev.16.18"><sup><a href="#Rev.16.18" class="verse-number">18</a></sup> І сталися блискавки й гуркіт та громи, і сталось велике трясіння землі, якого не було, відколи людина живе на землі... Великий такий землетрус, такий міцний!</p>
  <p class="verse" id="Rev.16.19"><sup><a href="#Rev.16.19" class="verse-number">19</a></sup> І місто велике розпалося на три частині, і попадали людські міста... І великий Вавилон був згаданий перед Богом, щоб дати йому чашу вина Його лютого гніву...</p>
  <p class="verse" id="Rev.16.20"><sup><a href="#Rev.16.20" class="verse-number">20</a></sup> І зник кожен острів, і не знайдено гір!...</p>
  <p class="verse" id="Rev.16.21"><sup><a href="#Rev.16.21" class="verse-number">21</a></sup> І великий град, як важкі тягарі, падав із неба на людей. І люди зневажали Бога за покарання градом, бо кара Його була дуже велика!...</p>
  <h2>Chapter 17</h2>
  <p class="verse" id="Rev.17.1"><sup><a href="#Rev.17.1" class="verse-number">1</a></sup> І прийшов один із семи Анголів, що мають сім чаш, і говорив зо мною, кажучи: Підійди, я покажу тобі засудження великої розпусниці, що сидить над багатьма водами.</p>
  <p class="verse" id="Rev.17.2"><sup><a href="#Rev.17.2" class="verse-number">2</a></sup> З нею розпусту чинили земні царі, і вином розпусти її впивались мешканці землі.</p>
  <p class="verse" id="Rev.17.3"><sup><a href="#Rev.17.3" class="verse-number">3</a></sup> І в дусі повів він мене на пустиню. І побачив я жінку, що сиділа на червоній звірині, переповненій іменами богозневажними, яка мала сім голів і десять рогів.</p>
  <p class="verse" id="Rev.17.4"><sup><a href="#Rev.17.4" class="verse-number">4</a></sup> А жінка була одягнена в порфіру й кармазин, і приоздоблена золотом і дорогоцінним камінням та перлами. У руці своїй мала вона золоту чашу, повну гидоти та нечести розпусти її.</p>
  <p class="verse" id="Rev.17.5"><sup><a href="#Rev.17.5" class="verse-number">5</a></sup> А на чолі її було написане ім'я, таємниця: Великий Вавилон, мати розпусти й гидоти землі.</p>
  <p class="verse" id="Rev.17.6"><sup><a href="#Rev.17.6" class="verse-number">6</a></sup> І бачив я жінку, п'яну від крови святих і від крови мучеників Ісусових, і, бачивши її, дивувався я дивом великим.</p>
  <p class="verse" id="Rev.17.7"><sup><a href="#Rev.17.7" class="verse-number">7</a></sup> А Ангол промовив до мене: Чого ти дивуєшся? Я скажу тобі таємницю жінки й звірини, яка носить її, яка має сім голів і десять рогів.</p>
  <p class="verse" id="Rev.17.8"><sup><a href="#Rev.17.8" class="verse-number">8</a></sup> Звірина, яку бачив я, була і нема, і має вийти з безодні і піде вона на погибіль. А мешканці землі, що їхні імена не записані в книгу життя від закладин світу, дивуватися будуть, як побачать, що звірина була і нема, і з'явиться.</p>
  <p class="verse" id="Rev.17.9"><sup><a href="#Rev.17.9" class="verse-number">9</a></sup> Тут розум, що має він мудрість. Сім голів це сім гір, що на них сидить жінка. І сім царів,</p>
  <p class="verse" id="Rev.17.10"><sup><a href="#Rev.17.10" class="verse-number">10</a></sup> п'ять їх упало, один є, другий іще не прийшов, а як прийде, то мусить він трохи пробути.</p>
  <p class="verse" id="Rev.17.11"><sup><a href="#Rev.17.11" class="verse-number">11</a></sup> І звірина, що була і нема, і вона сама восьма й з сімох, і йде на погибіль.</p>
  <p class="verse" id="Rev.17.12"><sup><a href="#Rev.17.12" class="verse-number">12</a></sup> А десять тих рогів, що бачив ти їх, то десять царів, що ще не прийняли царства, але приймуть владу царську із звіриною на одну годину.</p>
  <p class="verse" id="Rev.17.13"><sup><a href="#Rev.17.13" class="verse-number">13</a></sup> Вони мають одну думку, а силу та владу свою віддадуть звірині.</p>
  <p class="verse" id="Rev.17.14"><sup><a href="#Rev.17.14" class="verse-number">14</a></sup> Вони воюватимуть проти Агнця та Агнець переможе їх, бо Він Господь над панами та Цар над царями. А ті, хто з Ним, покликані, і вибрані, і вірні.</p>
  <p class="verse" id="Rev.17.15"><sup><a href="#Rev.17.15" class="verse-number">15</a></sup> І говорить до мене: Води, що бачив ти їх, де сидить та розпусниця, то народи та люди, і племена та язики.</p>
  <p class="verse" id="Rev.17.16"><sup><a href="#Rev.17.16" class="verse-number">16</a></sup> А десять рогів, що ти бачив їх, та звірина, вони зненавидять розпусницю, спустошать її й обнажать, і з'їдять її тіло, і огнем її спалять.</p>
  <p class="verse" id="Rev.17.17"><sup><a href="#Rev.17.17" class="verse-number">17</a></sup> Бо Бог дав їм до серця, щоб волю чинили Його, маючи одну думку, і щоб царство своє віддали звірині, аж поки не виповняться слова Божі.</p>
  <p class="verse" id="Rev.17.18"><sup><a href="#Rev.17.18" class="verse-number">18</a></sup> А жінка, яку ти бачив, то місто велике, що панує над царями земними.</p>
  <h2>Chapter 18</h2>
  <p class="verse" id="Rev.18.1"><sup><a href="#Rev.18.1" class="verse-number">1</a></sup> Після цього побачив я іншого Ангола, що сходив із неба, і що владу велику він мав. І земля освітилась від слави його.</p>
  <p class="verse" id="Rev.18.2"><sup><a href="#Rev.18.2" class="verse-number">2</a></sup> І він гучним голосом кликнув, говорячи: Упав, упав великий Вавилон! Став він оселею демонів, і сховищем усякому духові нечистому, і сховищем усіх птахів нечистих та ненавидних,</p>
  <p class="verse" id="Rev.18.3"><sup><a href="#Rev.18.3" class="verse-number">3</a></sup> бо лютим вином розпусти своєї він напоїв всі народи! І земні царі з ним розпусту чинили, а земні купці збагатіли від сили розкоші його!</p>
  <p class="verse" id="Rev.18.4"><sup><a href="#Rev.18.4" class="verse-number">4</a></sup> І почув я інший голос із неба, який говорив: Вийдіть із нього, люди мої, щоб не сталися ви спільниками гріхів його, і щоб не потрапили в карання його.</p>
  <p class="verse" id="Rev.18.5"><sup><a href="#Rev.18.5" class="verse-number">5</a></sup> Гріхи бо його досягли аж до неба, і Бог ізгадав про неправди його.</p>
  <p class="verse" id="Rev.18.6"><sup><a href="#Rev.18.6" class="verse-number">6</a></sup> Відплатіть ви йому, як і він вам платив, і вдвоє подвойте йому за вчинки його! Удвоє налийте до чаші, що нею він вам наливав!</p>
  <p class="verse" id="Rev.18.7"><sup><a href="#Rev.18.7" class="verse-number">7</a></sup> Скільки він славив себе та розкошував, стільки муки та смутку завдайте йому! Бо в серці своєму говорить: Сиджу, як цариця, і я не вдова, і бачити смутку не буду!</p>
  <p class="verse" id="Rev.18.8"><sup><a href="#Rev.18.8" class="verse-number">8</a></sup> Через це одного дня прийдуть кари його, смерть, і плач, і голод, і спалений буде огнем, бо міцний Господь, Бог, що судить його!</p>
  <p class="verse" id="Rev.18.9"><sup><a href="#Rev.18.9" class="verse-number">9</a></sup> І будуть плакати та голосити за ним царі земні, що з ним розпусту чинили та розкошували, коли побачать дим пожежі його.</p>
  <p class="verse" id="Rev.18.10"><sup><a href="#Rev.18.10" class="verse-number">10</a></sup> Вони через страх його мук стоятимуть здалека та говоритимуть: Горе, горе, о місто велике, Вавилоне, місто могутнє, бо суд твій прийшов однієї години!</p>
  <p class="verse" id="Rev.18.11"><sup><a href="#Rev.18.11" class="verse-number">11</a></sup> І земні купці будуть плакати та голосити за ним, бо ніхто не купує вже їхнього вантажу,</p>
  <p class="verse" id="Rev.18.12"><sup><a href="#Rev.18.12" class="verse-number">12</a></sup> вантажу золота, і срібла, і каміння дорогоцінного, і перел, і віссону, і порфіри, і шовку, і кармазину, і всякого дерева запашного, і всякого посуду з слонової кости, і всякого посуду з дорогоцінного дерева, і мідяного, і залізного, і мармурового,</p>
  <p class="verse" id="Rev.18.13"><sup><a href="#Rev.18.13" class="verse-number">13</a></sup> і кориці, і шафрану, і пахощів, і мирри, і ливану, і вина, і оливи, і тонкої муки, і пшениці, і товару, і вівців, і коней, і возів, і рабів, і душ людських.</p>
  <p class="verse" id="Rev.18.14"><sup><a href="#Rev.18.14" class="verse-number">14</a></sup> І плоди пожадливости душі твоєї відійшли від тебе, і все сите та світле пропало для тебе, і вже їх ти не знайдеш!</p>
  <p class="verse" id="Rev.18.15"><sup><a href="#Rev.18.15" class="verse-number">15</a></sup> Купці цими речами, що вони збагатилися з нього, від страху мук його стануть здалека, і будуть плакати та голосити,</p>
  <p class="verse" id="Rev.18.16"><sup><a href="#Rev.18.16" class="verse-number">16</a></sup> і казати: Горе, горе, місто велике, зодягнене в віссон і порфіру та в кармазин, і прикрашене золотом і дорогоцінним камінням та перлами,</p>
  <p class="verse" id="Rev.18.17"><sup><a href="#Rev.18.17" class="verse-number">17</a></sup> бо за одну годину згинуло таке велике багатство... І кожен стерник, і кожен, хто пливає на кораблях, і моряки, і всі, хто працює на морі, стали здалека,</p>
  <p class="verse" id="Rev.18.18"><sup><a href="#Rev.18.18" class="verse-number">18</a></sup> і, бачивши дим від пожежі його, кричали й казали: Котре до великого міста подібне?</p>
  <p class="verse" id="Rev.18.19"><sup><a href="#Rev.18.19" class="verse-number">19</a></sup> І вони посипали порохом голови свої, і закричали, плачучи та голосячи, і кажучи: Горе, горе, місто велике, що в ньому з його дорогоцінностей збагатилися всі, хто має кораблі на морі, бо за одну годину воно спорожніло!</p>
  <p class="verse" id="Rev.18.20"><sup><a href="#Rev.18.20" class="verse-number">20</a></sup> Радій з цього, небо, і святі апостоли та пророки, бо Бог виконав суд ваш над ним!</p>
  <p class="verse" id="Rev.18.21"><sup><a href="#Rev.18.21" class="verse-number">21</a></sup> І один сильний Ангол узяв великого каменя, як жорно, і кинув до моря, говорячи: З таким розгоном буде кинений Вавилон, місто велике, і вже він не знайдеться!</p>
  <p class="verse" id="Rev.18.22"><sup><a href="#Rev.18.22" class="verse-number">22</a></sup> І голос гуслярів, і співаків, і сопільників, і сурмачів уже не буде чутий в тобі! І вже не знайдеться в тобі жадного мистця й ніякого мистецтва, і шум жорен уже не буде чутий в тобі!</p>
  <p class="verse" id="Rev.18.23"><sup><a href="#Rev.18.23" class="verse-number">23</a></sup> І світло свічника вже не буде світити в тобі, і голос молодого й молодої вже не буде чутий в тобі. Бо купці твої були земні вельможі, бо твоїм ворожбитством були зведені всі народи!</p>
  <p class="verse" id="Rev.18.24"><sup><a href="#Rev.18.24" class="verse-number">24</a></sup> Бо в нім знайдена кров пророків, і святих, і побитих усіх на землі...</p>
  <h2>Chapter 19</h2>
  <p class="verse" id="Rev.19.1"><sup><a href="#Rev.19.1" class="verse-number">1</a></sup> По цьому почув я наче гучний голос великого натовпу в небі, який говорив: Алілуя! Спасіння, і слава, і сила Господеві нашому,</p>
  <p class="verse" id="Rev.19.2"><sup><a href="#Rev.19.2" class="verse-number">2</a></sup> правдиві бо та справедливі суди Його, бо Він засудив ту велику розпусницю, що землю зіпсула своєю розпустою, і помстив за кров Своїх рабів з її рук!</p>
  <p class="verse" id="Rev.19.3"><sup><a href="#Rev.19.3" class="verse-number">3</a></sup> І вдруге сказали вони: Алілуя! І з неї дим виступає на вічні віки!</p>
  <p class="verse" id="Rev.19.4"><sup><a href="#Rev.19.4" class="verse-number">4</a></sup> І попадали двадцять чотири старці й чотири тварині, і поклонилися Богові, що сидить на престолі, говорячи: Амінь, алілуя!</p>
  <p class="verse" id="Rev.19.5"><sup><a href="#Rev.19.5" class="verse-number">5</a></sup> А від престолу вийшов голос, що кликав: Хваліть Бога нашого, усі раби Його, і всі, хто боїться Його, і малі, і великі!</p>
  <p class="verse" id="Rev.19.6"><sup><a href="#Rev.19.6" class="verse-number">6</a></sup> І почув я ніби голос великого натовпу, і наче шум великої води, і мов голос громів гучних, що вигукували: Алілуя, бо запанував Господь, наш Бог Вседержитель!</p>
  <p class="verse" id="Rev.19.7"><sup><a href="#Rev.19.7" class="verse-number">7</a></sup> Радіймо та тішмося, і даймо славу Йому, бо весілля Агнця настало, і жона Його себе приготувала!</p>
  <p class="verse" id="Rev.19.8"><sup><a href="#Rev.19.8" class="verse-number">8</a></sup> І їй дано було зодягнутися в чистий та світлий вісон, бо віссон то праведність святих.</p>
  <p class="verse" id="Rev.19.9"><sup><a href="#Rev.19.9" class="verse-number">9</a></sup> І сказав він мені: Напиши: Блаженні покликані на весільну вечерю Агнця! І сказав він мені: Це правдиві Божі слова!</p>
  <p class="verse" id="Rev.19.10"><sup><a href="#Rev.19.10" class="verse-number">10</a></sup> І я впав до його ніг, щоб вклонитись йому. І він каже мені: Таж ні! Я співслуга твій та братів твоїх, хто має засвідчення Ісусове, Богові вклонися! Бо засвідчення Ісусове, то дух пророцтва.</p>
  <p class="verse" id="Rev.19.11"><sup><a href="#Rev.19.11" class="verse-number">11</a></sup> І побачив я небо відкрите. І ось білий кінь, а Той, Хто на ньому сидів, зветься Вірний і Правдивий, і Він справедливо судить і воює.</p>
  <p class="verse" id="Rev.19.12"><sup><a href="#Rev.19.12" class="verse-number">12</a></sup> Очі Його немов полум'я огняне, а на голові Його багато вінців. Він ім'я мав написане, якого не знає ніхто, тільки Він Сам.</p>
  <p class="verse" id="Rev.19.13"><sup><a href="#Rev.19.13" class="verse-number">13</a></sup> І зодягнений був Він у шату, покрашену кров'ю. А Йому на ім'я: Слово Боже.</p>
  <p class="verse" id="Rev.19.14"><sup><a href="#Rev.19.14" class="verse-number">14</a></sup> А війська небесні, зодягнені в білий та чистий віссон, їхали вслід за Ним на білих конях.</p>
  <p class="verse" id="Rev.19.15"><sup><a href="#Rev.19.15" class="verse-number">15</a></sup> А з Його уст виходив гострий меч, щоб ним бити народи. І Він пастиме їх залізним жезлом, і Він буде топтати чавило вина лютого гніву Бога Вседержителя!</p>
  <p class="verse" id="Rev.19.16"><sup><a href="#Rev.19.16" class="verse-number">16</a></sup> І Він має на шаті й на стегнах Своїх написане ймення: Цар над царями, і Господь над панами.</p>
  <p class="verse" id="Rev.19.17"><sup><a href="#Rev.19.17" class="verse-number">17</a></sup> І бачив я одного Ангола, що на сонці стояв. І він гучним голосом кликнув, кажучи до всіх птахів, що серед неба літали: Ходіть, і зберіться на велику Божу вечерю,</p>
  <p class="verse" id="Rev.19.18"><sup><a href="#Rev.19.18" class="verse-number">18</a></sup> щоб ви їли тіла царів, і тіла тисячників, і тіла сильних, і тіла коней і тих, хто сидить на них, і тіла всіх вільних і рабів, і малих, і великих...</p>
  <p class="verse" id="Rev.19.19"><sup><a href="#Rev.19.19" class="verse-number">19</a></sup> І я побачив звірину, і земних царів, і війська їхні, зібрані, щоб учинити війну з Тим, Хто сидить на коні, та з військом Його.</p>
  <p class="verse" id="Rev.19.20"><sup><a href="#Rev.19.20" class="verse-number">20</a></sup> І схоплена була звірина, а з нею неправдивий пророк, що ознаки чинив перед нею, що ними звів тих, хто знамено звірини прийняв і поклонився був образові її. Обоє вони були вкинені живими до огняного озера, що сіркою горіло...</p>
  <p class="verse" id="Rev.19.21"><sup><a href="#Rev.19.21" class="verse-number">21</a></sup> А решта побита була мечем Того, Хто сидів на коні, що виходив із уст Його. І все птаство наїлося їхніми трупами...</p>
  <h2>Chapter 20</h2>
  <p class="verse" id="Rev.20.1"><sup><a href="#Rev.20.1" class="verse-number">1</a></sup> І бачив я Ангола, що сходив із неба, що мав ключа від безодні, і кайдани великі в руці своїй.</p>
  <p class="verse" id="Rev.20.2"><sup><a href="#Rev.20.2" class="verse-number">2</a></sup> І схопив він змія, вужа стародавнього, що диявол він і сатана, і зв'язав його на тисячу років,</p>
  <p class="verse" id="Rev.20.3"><sup><a href="#Rev.20.3" class="verse-number">3</a></sup> та й кинув його до безодні, і замкнув його, і печатку над ним поклав, щоб народи не зводив уже, аж поки не скінчиться тисяча років. А по цьому він розв'язаний буде на короткий час.</p>
  <p class="verse" id="Rev.20.4"><sup><a href="#Rev.20.4" class="verse-number">4</a></sup> І бачив я престоли та тих, хто сидів на них, і суд їм був даний, і душі стятих за свідчення про Ісуса й за Слово Боже, які не вклонились звірині, ані образові її, і не прийняли знамена на чола свої та на руку свою. І вони ожили, і царювали з Христом тисячу років.</p>
  <p class="verse" id="Rev.20.5"><sup><a href="#Rev.20.5" class="verse-number">5</a></sup> А інші померлі не ожили, аж поки не скінчиться тисяча років. Це перше воскресіння.</p>
  <p class="verse" id="Rev.20.6"><sup><a href="#Rev.20.6" class="verse-number">6</a></sup> Блаженний і святий, хто має частку в першому воскресінні! Над ними друга смерть не матиме влади, але вони будуть священиками Бога й Христа, і царюватимуть з Ним тисячу років.</p>
  <p class="verse" id="Rev.20.7"><sup><a href="#Rev.20.7" class="verse-number">7</a></sup> Коли ж скінчиться тисяча років, сатана буде випущений із в'язниці своєї.</p>
  <p class="verse" id="Rev.20.8"><sup><a href="#Rev.20.8" class="verse-number">8</a></sup> І вийде він зводити народи, що вони на чотирьох краях землі, Ґоґа й Маґоґа, щоб зібрати їх до бою, а число їхнє як морський пісок.</p>
  <p class="verse" id="Rev.20.9"><sup><a href="#Rev.20.9" class="verse-number">9</a></sup> І вийшли вони на ширину землі, і оточили табір святих та улюблене місто. І зійшов огонь з неба, і пожер їх.</p>
  <p class="verse" id="Rev.20.10"><sup><a href="#Rev.20.10" class="verse-number">10</a></sup> А диявол, що зводив їх, був укинений в озеро огняне та сірчане, де звірина й пророк неправдивий. І мучені будуть вони день і ніч на вічні віки.</p>
  <p class="verse" id="Rev.20.11"><sup><a href="#Rev.20.11" class="verse-number">11</a></sup> І я бачив престола великого білого, і Того, Хто на ньому сидів, що від лиця Його втекла земля й небо, і місця для них не знайшлося.</p>
  <p class="verse" id="Rev.20.12"><sup><a href="#Rev.20.12" class="verse-number">12</a></sup> І бачив я мертвих малих і великих, що стояли перед Богом. І розгорнулися книги, і розгорнулась інша книга, то книга життя. І суджено мертвих, як написано в книгах, за вчинками їхніми.</p>
  <p class="verse" id="Rev.20.13"><sup><a href="#Rev.20.13" class="verse-number">13</a></sup> І дало море мертвих, що в ньому, і смерть і ад дали мертвих, що в них, і суджено їх згідно з їхніми вчинками.</p>
  <p class="verse" id="Rev.20.14"><sup><a href="#Rev.20.14" class="verse-number">14</a></sup> Смерть же та ад були вкинені в озеро огняне. Це друга смерть, озеро огняне.</p>
  <p class="verse" id="Rev.20.15"><sup><a href="#Rev.20.15" class="verse-number">15</a></sup> А хто не знайшовся написаний в книзі життя, той укинений буде в озеро огняне...</p>
  <h2>Chapter 21</h2>
  <p class="verse" id="Rev.21.1"><sup><a href="#Rev.21.1" class="verse-number">1</a></sup> І бачив я небо нове й нову землю, перше бо небо та перша земля проминули, і моря вже не було.</p>
  <p class="verse" id="Rev.21.2"><sup><a href="#Rev.21.2" class="verse-number">2</a></sup> І я, Іван, бачив місто святе, Новий Єрусалим, що сходив із неба від Бога, що був приготований, як невіста, прикрашена для чоловіка свого.</p>
  <p class="verse" id="Rev.21.3"><sup><a href="#Rev.21.3" class="verse-number">3</a></sup> І почув я гучний голос із престолу, який кликав: Оце оселя Бога з людьми, і Він житиме з ними! Вони будуть народом Його, і Сам Бог буде з ними,</p>
  <p class="verse" id="Rev.21.4"><sup><a href="#Rev.21.4" class="verse-number">4</a></sup> і Бог кожну сльозу з очей їхніх зітре, і не буде вже смерти. Ані смутку, ані крику, ані болю вже не буде, бо перше минулося!</p>
  <p class="verse" id="Rev.21.5"><sup><a href="#Rev.21.5" class="verse-number">5</a></sup> І сказав Той, Хто сидить на престолі: Ось нове все творю! І говорить: Напиши, що слова ці правдиві та вірні!</p>
  <p class="verse" id="Rev.21.6"><sup><a href="#Rev.21.6" class="verse-number">6</a></sup> І сказав Він мені: Сталося! Я Альфа й Омега, Початок і Кінець. Хто прагне, тому дармо Я дам від джерела живої води.</p>
  <p class="verse" id="Rev.21.7"><sup><a href="#Rev.21.7" class="verse-number">7</a></sup> Переможець наслідить усе, і Я буду Богом для нього, а він Мені буде за сина!</p>
  <p class="verse" id="Rev.21.8"><sup><a href="#Rev.21.8" class="verse-number">8</a></sup> А лякливим, і невірним, і мерзким, і душогубам, і розпусникам, і чарівникам, і ідолянам, і всім неправдомовцям, їхня частина в озері, що горить огнем та сіркою, а це друга смерть!</p>
  <p class="verse" id="Rev.21.9"><sup><a href="#Rev.21.9" class="verse-number">9</a></sup> І прийшов до мене один із семи Анголів, що мають сім чаш, наповнених сімома останніми карами, та й промовив до мене, говорячи: Ходи, покажу я тобі невісту, жону Агнця.</p>
  <p class="verse" id="Rev.21.10"><sup><a href="#Rev.21.10" class="verse-number">10</a></sup> І заніс мене духом на гору велику й високу, і місто велике мені показав, святий Єрусалим, що сходив із неба від Бога.</p>
  <p class="verse" id="Rev.21.11"><sup><a href="#Rev.21.11" class="verse-number">11</a></sup> Славу Божу він має. А світлість його подібна до каменя дорогоцінного, як каменя ясписа, що блищить, як кришталь.</p>
  <p class="verse" id="Rev.21.12"><sup><a href="#Rev.21.12" class="verse-number">12</a></sup> Мур воно мало великий і високий, мало дванадцять брам, а на брамах дванадцять Анголів та ймення написані, а вони імення дванадцятьох племен синів Ізраїля.</p>
  <p class="verse" id="Rev.21.13"><sup><a href="#Rev.21.13" class="verse-number">13</a></sup> Від сходу три брамі, і від півночі три брамі, і від півдня три брамі, і від заходу три брамі.</p>
  <p class="verse" id="Rev.21.14"><sup><a href="#Rev.21.14" class="verse-number">14</a></sup> І міський мур мав дванадцять підвалин, а на них дванадцять імен дванадцяти апостолів Агнця.</p>
  <p class="verse" id="Rev.21.15"><sup><a href="#Rev.21.15" class="verse-number">15</a></sup> А той, хто зо мною говорив, мав міру, золоту тростину, щоб зміряти місто, і брами його і його мур.</p>
  <p class="verse" id="Rev.21.16"><sup><a href="#Rev.21.16" class="verse-number">16</a></sup> А місто чотирикутнє, а довжина його така, як і ширина. І він зміряв місто тростиною на дванадцять тисяч стадій; довжина, і ширина, і вишина його рівні.</p>
  <p class="verse" id="Rev.21.17"><sup><a href="#Rev.21.17" class="verse-number">17</a></sup> І зміряв він мура його на сто сорок чотири лікті міри людської, яка й міра Ангола.</p>
  <p class="verse" id="Rev.21.18"><sup><a href="#Rev.21.18" class="verse-number">18</a></sup> Його мур був збудований з яспису, а місто було щире золото, подібне до чистого скла.</p>
  <p class="verse" id="Rev.21.19"><sup><a href="#Rev.21.19" class="verse-number">19</a></sup> Підвалини муру міського прикрашені були всяким дорогоцінним камінням. Перша підвалина яспис, друга сапфір, третя халкидон, четверта смарагд,</p>
  <p class="verse" id="Rev.21.20"><sup><a href="#Rev.21.20" class="verse-number">20</a></sup> п'ята сардонікс, шоста сардій, сьома хризоліт, восьма берил, дев'ята топаз, десята хрисопрас, одинадцята якинт, дванадцята аметист.</p>
  <p class="verse" id="Rev.21.21"><sup><a href="#Rev.21.21" class="verse-number">21</a></sup> А дванадцять брам то дванадцять перлин, і кожна брама зокрема була з однієї перлини. А вулиці міста щире золото, прозорі, як скло.</p>
  <p class="verse" id="Rev.21.22"><sup><a href="#Rev.21.22" class="verse-number">22</a></sup> А храму не бачив я в ньому, бо Господь, Бог Вседержитель то йому храм і Агнець.</p>
  <p class="verse" id="Rev.21.23"><sup><a href="#Rev.21.23" class="verse-number">23</a></sup> І місто не має потреби ні в сонці, ні в місяці, щоб у ньому світили, слава бо Божа його освітила, а світильник для нього Агнець.</p>
  <p class="verse" id="Rev.21.24"><sup><a href="#Rev.21.24" class="verse-number">24</a></sup> І народи ходитимуть у світлі його, а земські царі принесуть свою славу до нього.</p>
  <p class="verse" id="Rev.21.25"><sup><a href="#Rev.21.25" class="verse-number">25</a></sup> А брами його зачинятись не будуть удень, бо там ночі не буде.</p>
  <p class="verse" id="Rev.21.26"><sup><a href="#Rev.21.26" class="verse-number">26</a></sup> І принесуть до нього славу й честь народів.</p>
  <p class="verse" id="Rev.21.27"><sup><a href="#Rev.21.27" class="verse-number">27</a></sup> І не ввійде до нього ніщо нечисте, ані той, хто чинить гидоту й неправду, але тільки ті, хто записаний у книзі життя Агнця.</p>
  <h2>Chapter 22</h2>
  <p class="verse" id="Rev.22.1"><sup><a href="#Rev.22.1" class="verse-number">1</a></sup> І показав він мені чисту ріку живої води, ясну, мов кришталь, що випливала з престолу Бога й Агнця.</p>
  <p class="verse" id="Rev.22.2"><sup><a href="#Rev.22.2" class="verse-number">2</a></sup> Посеред його вулиці, і по цей бік і по той бік ріки дерево життя, що родить дванадцять раз плоди, кожного місяця приносячи плід свій. А листя дерев на вздоровлення народів.</p>
  <p class="verse" id="Rev.22.3"><sup><a href="#Rev.22.3" class="verse-number">3</a></sup> І жадного прокляття більше не буде. І буде в ньому Престол Бога та Агнця, а раби Його будуть служити Йому,</p>
  <p class="verse" id="Rev.22.4"><sup><a href="#Rev.22.4" class="verse-number">4</a></sup> і побачать лице Його, а Ймення Його на їхніх чолах.</p>
  <p class="verse" id="Rev.22.5"><sup><a href="#Rev.22.5" class="verse-number">5</a></sup> А ночі вже більше не буде, і не буде потреби в світлі світильника, ані в світлі сонця, бо освітлює їх Господь, Бог, а вони царюватимуть вічні віки.</p>
  <p class="verse" id="Rev.22.6"><sup><a href="#Rev.22.6" class="verse-number">6</a></sup> І сказав він до мене: Це вірні й правдиві слова, а Господь, Бог духів пророчих, послав Свого Ангола, щоб він показав своїм рабам, що незабаром статися мусить.</p>
  <p class="verse" id="Rev.22.7"><sup><a href="#Rev.22.7" class="verse-number">7</a></sup> Ото, незабаром приходжу. Блаженний, хто зберігає пророчі слова цієї книги!</p>
  <p class="verse" id="Rev.22.8"><sup><a href="#Rev.22.8" class="verse-number">8</a></sup> І я, Іван, чув і бачив оце. А коли я почув та побачив, я впав до ніг Ангола, що мені це показував, щоб вклонитись йому.</p>
  <p class="verse" id="Rev.22.9"><sup><a href="#Rev.22.9" class="verse-number">9</a></sup> І сказав він до мене: Таж ні! Бо я співслуга твій і братів твоїх пророків, і тих, хто зберігає слова цієї книги. Богові вклонися!</p>
  <p class="verse" id="Rev.22.10"><sup><a href="#Rev.22.10" class="verse-number">10</a></sup> І сказав він до мене: Не запечатуй слів пророцтва цієї книги. Час бо близький!</p>
  <p class="verse" id="Rev.22.11"><sup><a href="#Rev.22.11" class="verse-number">11</a></sup> Неправедний нехай чинить неправду ще, і поганий нехай ще опоганюється. А праведний нехай ще чинить правду, а святий нехай ще освячується!</p>
  <p class="verse" id="Rev.22.12"><sup><a href="#Rev.22.12" class="verse-number">12</a></sup> Ото, незабаром приходжу, і зо Мною заплата Моя, щоб кожному віддати згідно з ділами його.</p>
  <p class="verse" id="Rev.22.13"><sup><a href="#Rev.22.13" class="verse-number">13</a></sup> Я Альфа й Омега, Перший і Останній, Початок і Кінець.</p>
  <p class="verse" id="Rev.22.14"><sup><a href="#Rev.22.14" class="verse-number">14</a></sup> Блаженні, хто випере шати свої, щоб мати право на дерево життя, і ввійти брамами в місто!</p>
  <p class="verse" id="Rev.22.15"><sup><a href="#Rev.22.15" class="verse-number">15</a></sup> А поза ним будуть пси, і чарівники, і розпусники, і душогуби, і ідоляни, і кожен, хто любить та чинить неправду.</p>
  <p class="verse" id="Rev.22.16"><sup><a href="#Rev.22.16" class="verse-number">16</a></sup> Я, Ісус, послав Свого Ангола, щоб засвідчити вам це у Церквах. Я корінь і рід Давидів, зоря ясна і досвітня!</p>
  <p class="verse" id="Rev.22.17"><sup><a href="#Rev.22.17" class="verse-number">17</a></sup> А Дух і невіста говорять: Прийди! А хто чує, хай каже: Прийди! І хто прагне, хай прийде, і хто хоче, хай воду життя бере дармо!</p>
  <p class="verse" id="Rev.22.18"><sup><a href="#Rev.22.18" class="verse-number">18</a></sup> Свідкую я кожному, хто чує слова пророцтва цієї книги: Коли хто до цього додасть що, то накладе на нього Бог кари, що написані в книзі оцій.</p>
  <p class="verse" id="Rev.22.19"><sup><a href="#Rev.22.19" class="verse-number">19</a></sup> А коли хто що відійме від слів книги пророцтва цього, то відійме Бог частку його від дерева життя, і від міста святого, що написане в книзі оцій.</p>
  <p class="verse" id="Rev.22.20"><sup><a href="#Rev.22.20" class="verse-number">20</a></sup> Той, Хто свідкує, говорить оце: Так, незабаром прийду! Амінь. Прийди, Господи Ісусе!</p>
  <p class="verse" id="Rev.22.21"><sup><a href="#Rev.22.21" class="verse-number">21</a></sup> Благодать Господа нашого Ісуса Христа зо всіма вами! Амінь.</p>
</body>
</html>

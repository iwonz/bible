<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>До Филип'ян</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>До Филип'ян</h1>
  <h2>Chapter 1</h2>
  <p class="verse" id="Phil.1.1"><sup><a href="#Phil.1.1" class="verse-number">1</a></sup> Павло й Тимофій, раби Христа Ісуса, до всіх святих у Христі Ісусі, що знаходяться в Филипах, з єпископами та дияконами:</p>
  <p class="verse" id="Phil.1.2"><sup><a href="#Phil.1.2" class="verse-number">2</a></sup> благодать вам і мир від Бога, Отця нашого, і Господа Ісуса Христа!</p>
  <p class="verse" id="Phil.1.3"><sup><a href="#Phil.1.3" class="verse-number">3</a></sup> Дякую Богові своєму при кожній згадці про вас,</p>
  <p class="verse" id="Phil.1.4"><sup><a href="#Phil.1.4" class="verse-number">4</a></sup> і завжди в усякій молитві своїй за всіх вас чиню я молитву з радощами,</p>
  <p class="verse" id="Phil.1.5"><sup><a href="#Phil.1.5" class="verse-number">5</a></sup> за участь вашу в Євангелії від першого дня аж дотепер.</p>
  <p class="verse" id="Phil.1.6"><sup><a href="#Phil.1.6" class="verse-number">6</a></sup> Я певний того, що той, хто в вас розпочав добре діло, виконає його аж до дня Христа Ісуса.</p>
  <p class="verse" id="Phil.1.7"><sup><a href="#Phil.1.7" class="verse-number">7</a></sup> Бо то справедливо мені думати це про всіх вас, бо я маю вас у серці, а ви всі в кайданах моїх, і в обороні, і в утвердженні Євангелії спільники мої в благодаті.</p>
  <p class="verse" id="Phil.1.8"><sup><a href="#Phil.1.8" class="verse-number">8</a></sup> Бо Бог мені свідок, що тужу я за вами всіма в сердечній любові Христа Ісуса.</p>
  <p class="verse" id="Phil.1.9"><sup><a href="#Phil.1.9" class="verse-number">9</a></sup> І молюсь я про те, щоб ваша любов примножалась ще більше та більше в пізнанні й усякім дослідженні,</p>
  <p class="verse" id="Phil.1.10"><sup><a href="#Phil.1.10" class="verse-number">10</a></sup> щоб ви досліджували те, що краще, щоб чисті та цілі були Христового дня,</p>
  <p class="verse" id="Phil.1.11"><sup><a href="#Phil.1.11" class="verse-number">11</a></sup> наповнені плодів праведности через Ісуса Христа, на славу та на хвалу Божу.</p>
  <p class="verse" id="Phil.1.12"><sup><a href="#Phil.1.12" class="verse-number">12</a></sup> Бажаю ж я, браття, щоб відали ви, що те, що сталось мені, вийшло більше на успіх Євангелії,</p>
  <p class="verse" id="Phil.1.13"><sup><a href="#Phil.1.13" class="verse-number">13</a></sup> бо в усій преторії та всім іншим стали відомі кайдани мої за Христа.</p>
  <p class="verse" id="Phil.1.14"><sup><a href="#Phil.1.14" class="verse-number">14</a></sup> А багато братів у Господі через кайдани мої посміліли та ще більше відважилися Слово Боже звіщати безстрашно.</p>
  <p class="verse" id="Phil.1.15"><sup><a href="#Phil.1.15" class="verse-number">15</a></sup> Одні, правда, і через заздрощі та колотнечу, другі ж із доброї волі Христа проповідують;</p>
  <p class="verse" id="Phil.1.16"><sup><a href="#Phil.1.16" class="verse-number">16</a></sup> а інші з любови, знаючи, що я поставлений на оборону Євангелії;</p>
  <p class="verse" id="Phil.1.17"><sup><a href="#Phil.1.17" class="verse-number">17</a></sup> а інші через підступ звіщають Христа нещиро, думаючи, що додадуть тягару до кайданів моїх.</p>
  <p class="verse" id="Phil.1.18"><sup><a href="#Phil.1.18" class="verse-number">18</a></sup> Але що ж? У всякому разі, чи облудно, чи щиро, Христос проповідується, а тим я радію та й буду радіти.</p>
  <p class="verse" id="Phil.1.19"><sup><a href="#Phil.1.19" class="verse-number">19</a></sup> Бо знаю, що це буде мені на спасіння через вашу молитву й допомогу Духа Ісуса Христа,</p>
  <p class="verse" id="Phil.1.20"><sup><a href="#Phil.1.20" class="verse-number">20</a></sup> через чекання й надію мою, що я ні в чому не буду посоромлений, але цілою сміливістю, як завжди, так і тепер Христос буде звеличений у тілі моїм, чи то життям, чи то смертю.</p>
  <p class="verse" id="Phil.1.21"><sup><a href="#Phil.1.21" class="verse-number">21</a></sup> Бо для мене життя то Христос, а смерть то надбання.</p>
  <p class="verse" id="Phil.1.22"><sup><a href="#Phil.1.22" class="verse-number">22</a></sup> А коли життя в тілі то для мене плід діла, то не знаю, що вибрати.</p>
  <p class="verse" id="Phil.1.23"><sup><a href="#Phil.1.23" class="verse-number">23</a></sup> Тягнуть мене одне й друге, хоч я маю бажання померти та бути з Христом, бо це значно ліпше.</p>
  <p class="verse" id="Phil.1.24"><sup><a href="#Phil.1.24" class="verse-number">24</a></sup> А щоб полишатися в тілі, то це потрібніш ради вас.</p>
  <p class="verse" id="Phil.1.25"><sup><a href="#Phil.1.25" class="verse-number">25</a></sup> І оце знаю певно, що залишусь я, і пробуватиму з вами всіма вам на користь та на радощі в вірі,</p>
  <p class="verse" id="Phil.1.26"><sup><a href="#Phil.1.26" class="verse-number">26</a></sup> щоб ваша хвала через мене примножилася в Христі Ісусі, коли знову прийду я до вас.</p>
  <p class="verse" id="Phil.1.27"><sup><a href="#Phil.1.27" class="verse-number">27</a></sup> Тільки живіть згідно з Христовою Євангелією, щоб, чи прийду я й побачу вас, чи й не бувши почув я про вас, що ви стоїте в однім дусі, борючись однодушно за віру євангельську,</p>
  <p class="verse" id="Phil.1.28"><sup><a href="#Phil.1.28" class="verse-number">28</a></sup> і ні в чому не боячися противників; це їм доказ загибелі, вам же спасіння. А це від Бога!</p>
  <p class="verse" id="Phil.1.29"><sup><a href="#Phil.1.29" class="verse-number">29</a></sup> Бо вчинено вам за Христа добродійство, не тільки вірувати в Нього, але і страждати за Нього,</p>
  <p class="verse" id="Phil.1.30"><sup><a href="#Phil.1.30" class="verse-number">30</a></sup> маючи таку саму боротьбу, яку ви бачили в мені, а тепер чуєте про мене.</p>
  <h2>Chapter 2</h2>
  <p class="verse" id="Phil.2.1"><sup><a href="#Phil.2.1" class="verse-number">1</a></sup> Отож, коли є в Христі яка заохота, коли є яка потіха любови, коли є яка спільнота духа, коли є яке серце та милосердя,</p>
  <p class="verse" id="Phil.2.2"><sup><a href="#Phil.2.2" class="verse-number">2</a></sup> то доповніть радість мою: щоб думали ви одне й те, щоб мали ту саму любов, одну згоду й один розум!</p>
  <p class="verse" id="Phil.2.3"><sup><a href="#Phil.2.3" class="verse-number">3</a></sup> Не робіть нічого підступом або з чванливости, але в покорі майте один одного за більшого від себе.</p>
  <p class="verse" id="Phil.2.4"><sup><a href="#Phil.2.4" class="verse-number">4</a></sup> Нехай кожен дбає не про своє, але кожен і про інших.</p>
  <p class="verse" id="Phil.2.5"><sup><a href="#Phil.2.5" class="verse-number">5</a></sup> Нехай у вас будуть ті самі думки, що й у Христі Ісусі!</p>
  <p class="verse" id="Phil.2.6"><sup><a href="#Phil.2.6" class="verse-number">6</a></sup> Він, бувши в Божій подобі, не вважав за захват бути Богові рівним,</p>
  <p class="verse" id="Phil.2.7"><sup><a href="#Phil.2.7" class="verse-number">7</a></sup> але Він умалив Самого Себе, прийнявши вигляд раба, ставши подібним до людини; і подобою ставши, як людина,</p>
  <p class="verse" id="Phil.2.8"><sup><a href="#Phil.2.8" class="verse-number">8</a></sup> Він упокорив Себе, бувши слухняний аж до смерти, і то смерти хресної...</p>
  <p class="verse" id="Phil.2.9"><sup><a href="#Phil.2.9" class="verse-number">9</a></sup> Тому й Бог повищив Його, та дав Йому Ім'я, що вище над кожне ім'я,</p>
  <p class="verse" id="Phil.2.10"><sup><a href="#Phil.2.10" class="verse-number">10</a></sup> щоб перед Ісусовим Ім'ям вклонялося кожне коліно небесних, і земних, і підземних,</p>
  <p class="verse" id="Phil.2.11"><sup><a href="#Phil.2.11" class="verse-number">11</a></sup> і щоб кожен язик визнавав: Ісус Христос то Господь, на славу Бога Отця!</p>
  <p class="verse" id="Phil.2.12"><sup><a href="#Phil.2.12" class="verse-number">12</a></sup> Отож, мої любі, як ви завжди слухняні були не тільки в моїй присутності, але значно більше тепер, у моїй відсутності, зо страхом і тремтінням виконуйте своє спасіння.</p>
  <p class="verse" id="Phil.2.13"><sup><a href="#Phil.2.13" class="verse-number">13</a></sup> Бо то Бог викликає в вас і хотіння, і чин за доброю волею Своєю.</p>
  <p class="verse" id="Phil.2.14"><sup><a href="#Phil.2.14" class="verse-number">14</a></sup> Робіть усе без нарікання та сумніву,</p>
  <p class="verse" id="Phil.2.15"><sup><a href="#Phil.2.15" class="verse-number">15</a></sup> щоб були ви бездоганні та щирі, невинні діти Божі серед лукавого та розпусного роду, що в ньому ви сяєте, як світла в світі,</p>
  <p class="verse" id="Phil.2.16"><sup><a href="#Phil.2.16" class="verse-number">16</a></sup> додержуючи слово життя на похвалу мені в день Христа, що я біг не надармо, що я працював не надармо.</p>
  <p class="verse" id="Phil.2.17"><sup><a href="#Phil.2.17" class="verse-number">17</a></sup> Та хоч і стаю я жертвою при жертві і при службі вашої віри, я радію та тішуся разом із вами всіма.</p>
  <p class="verse" id="Phil.2.18"><sup><a href="#Phil.2.18" class="verse-number">18</a></sup> Тіштесь тим самим і ви, і тіштеся разом зо мною!</p>
  <p class="verse" id="Phil.2.19"><sup><a href="#Phil.2.19" class="verse-number">19</a></sup> Надіюся в Господі Ісусі незабаром послати до вас Тимофія, щоб і я зміцнів духом, розізнавши про вас.</p>
  <p class="verse" id="Phil.2.20"><sup><a href="#Phil.2.20" class="verse-number">20</a></sup> Бо я однодумця не маю ні одного, щоб щиріше подбав він про вас.</p>
  <p class="verse" id="Phil.2.21"><sup><a href="#Phil.2.21" class="verse-number">21</a></sup> Усі бо шукають свого, а не Христового Ісусового.</p>
  <p class="verse" id="Phil.2.22"><sup><a href="#Phil.2.22" class="verse-number">22</a></sup> Та ви знаєте досвід його, бо він, немов батькові син, зо мною служив для Євангелії.</p>
  <p class="verse" id="Phil.2.23"><sup><a href="#Phil.2.23" class="verse-number">23</a></sup> Отже, маю надію негайно послати цього, як тільки довідаюся, що буде зо мною.</p>
  <p class="verse" id="Phil.2.24"><sup><a href="#Phil.2.24" class="verse-number">24</a></sup> Але в Господі маю надію, що й сам незабаром прибуду до вас.</p>
  <p class="verse" id="Phil.2.25"><sup><a href="#Phil.2.25" class="verse-number">25</a></sup> Але я вважав за потрібне послати до вас брата Епафродита, свого співробітника та співбойовника, вашого апостола й служителя в потребі моїй,</p>
  <p class="verse" id="Phil.2.26"><sup><a href="#Phil.2.26" class="verse-number">26</a></sup> бо він побивався за вами всіма, і сумував через те, що ви чули, що він хворував.</p>
  <p class="verse" id="Phil.2.27"><sup><a href="#Phil.2.27" class="verse-number">27</a></sup> Бо смертельно він був хворував. Але змилувався Бог над ним, і не тільки над ним, але й надо мною, щоб я смутку на смуток не мав.</p>
  <p class="verse" id="Phil.2.28"><sup><a href="#Phil.2.28" class="verse-number">28</a></sup> Отож, тим швидше послав я його, щоб тішились ви, його знову побачивши, і щоб без смутку я був.</p>
  <p class="verse" id="Phil.2.29"><sup><a href="#Phil.2.29" class="verse-number">29</a></sup> Тож прийміть його в Господі з повною радістю, і майте в пошані таких,</p>
  <p class="verse" id="Phil.2.30"><sup><a href="#Phil.2.30" class="verse-number">30</a></sup> бо за діло Христове наблизився був аж до смерти, наражаючи на небезпеку життя, щоб доповнити ваш нестаток служіння для мене.</p>
  <h2>Chapter 3</h2>
  <p class="verse" id="Phil.3.1"><sup><a href="#Phil.3.1" class="verse-number">1</a></sup> Зрештою, браття мої, радійте у Господі! Писати вам те саме не прикро мені, а для вас це навчальне.</p>
  <p class="verse" id="Phil.3.2"><sup><a href="#Phil.3.2" class="verse-number">2</a></sup> Стережіться собак, стережіться працівників лихих, стережіться обрізання!</p>
  <p class="verse" id="Phil.3.3"><sup><a href="#Phil.3.3" class="verse-number">3</a></sup> Бо обрізання то ми, що служимо Богові духом, а хвалимося Христом Ісусом, і не кладемо надії на тіло,</p>
  <p class="verse" id="Phil.3.4"><sup><a href="#Phil.3.4" class="verse-number">4</a></sup> хоч і я міг би мати надію на тіло. Як хто інший на тіло надіятись думає, то тим більше я,</p>
  <p class="verse" id="Phil.3.5"><sup><a href="#Phil.3.5" class="verse-number">5</a></sup> обрізаний восьмого дня, з роду Ізраїля, з племени Веніяминового, єврей із євреїв, фарисей за Законом.</p>
  <p class="verse" id="Phil.3.6"><sup><a href="#Phil.3.6" class="verse-number">6</a></sup> Через горливість я був переслідував Церкву, бувши невинний, щодо правди в Законі.</p>
  <p class="verse" id="Phil.3.7"><sup><a href="#Phil.3.7" class="verse-number">7</a></sup> Але те, що для мене було за надбання, те ради Христа я за втрату вважав.</p>
  <p class="verse" id="Phil.3.8"><sup><a href="#Phil.3.8" class="verse-number">8</a></sup> Тож усе я вважаю за втрату ради переважного познання Христа Ісуса, мого Господа, що я ради Нього відмовився всього, і вважаю все за сміття, щоб придбати Христа,</p>
  <p class="verse" id="Phil.3.9"><sup><a href="#Phil.3.9" class="verse-number">9</a></sup> щоб знайтися в Нім не з власною праведністю, яка від Закону, але з тією, що з віри в Христа, праведністю від Бога за вірою,</p>
  <p class="verse" id="Phil.3.10"><sup><a href="#Phil.3.10" class="verse-number">10</a></sup> щоб пізнати Його й силу Його воскресення, та участь у муках Його, уподоблюючись Його смерті,</p>
  <p class="verse" id="Phil.3.11"><sup><a href="#Phil.3.11" class="verse-number">11</a></sup> аби досягнути якось воскресення з мертвих.</p>
  <p class="verse" id="Phil.3.12"><sup><a href="#Phil.3.12" class="verse-number">12</a></sup> Не тому, що я вже досягнув, або вже вдосконалився, але прагну, чи не досягну я того, чим і Христос Ісус досягнув був мене.</p>
  <p class="verse" id="Phil.3.13"><sup><a href="#Phil.3.13" class="verse-number">13</a></sup> Браття, я себе не вважаю, що я досягнув. Та тільки, забуваючи те, що позаду, і спішачи до того, що попереду,</p>
  <p class="verse" id="Phil.3.14"><sup><a href="#Phil.3.14" class="verse-number">14</a></sup> я женусь до мети за нагородою високого поклику Божого в Христі Ісусі.</p>
  <p class="verse" id="Phil.3.15"><sup><a href="#Phil.3.15" class="verse-number">15</a></sup> Тож усі, хто досконалий, думаймо це; коли ж думаєте ви щось інше, то Бог вам відкриє й це.</p>
  <p class="verse" id="Phil.3.16"><sup><a href="#Phil.3.16" class="verse-number">16</a></sup> Та до чого дійшли ми, поступаймо в тім самім далі.</p>
  <p class="verse" id="Phil.3.17"><sup><a href="#Phil.3.17" class="verse-number">17</a></sup> Будьте до мене подібні, браття, і дивіться на тих, хто поводиться так, як маєте ви за взір нас.</p>
  <p class="verse" id="Phil.3.18"><sup><a href="#Phil.3.18" class="verse-number">18</a></sup> Багато бо хто, що про них я вам часто казав, а тепер говорю навіть плачучи, поводяться, як вороги хреста Христового.</p>
  <p class="verse" id="Phil.3.19"><sup><a href="#Phil.3.19" class="verse-number">19</a></sup> Їхній кінець то загибіль, шлунок їхній бог, а слава в їхньому соромі... Вони думають тільки про земне!</p>
  <p class="verse" id="Phil.3.20"><sup><a href="#Phil.3.20" class="verse-number">20</a></sup> Життя ж наше на небесах, звідки ждемо й Спасителя, Господа Ісуса Христа,</p>
  <p class="verse" id="Phil.3.21"><sup><a href="#Phil.3.21" class="verse-number">21</a></sup> Який перемінить тіло нашого пониження, щоб стало подібне до славного тіла Його, силою, якою Він може і все підкорити Собі.</p>
  <h2>Chapter 4</h2>
  <p class="verse" id="Phil.4.1"><sup><a href="#Phil.4.1" class="verse-number">1</a></sup> Отож, мої браття улюблені, за якими так сильно тужу, моя радосте й вінче, так у Господі стійте, улюблені!</p>
  <p class="verse" id="Phil.4.2"><sup><a href="#Phil.4.2" class="verse-number">2</a></sup> Благаю Еводію, благаю й Синтихію думати однаково в Господі.</p>
  <p class="verse" id="Phil.4.3"><sup><a href="#Phil.4.3" class="verse-number">3</a></sup> Так, благаю й тебе, товаришу вірний, допомагай тим, хто в боротьбі за Євангелію помагали мені та Климентові й іншим моїм співробітникам, яких імення записані в Книзі Життя.</p>
  <p class="verse" id="Phil.4.4"><sup><a href="#Phil.4.4" class="verse-number">4</a></sup> Радійте в Господі завсіди, і знову кажу: радійте!</p>
  <p class="verse" id="Phil.4.5"><sup><a href="#Phil.4.5" class="verse-number">5</a></sup> Ваша лагідність хай буде відома всім людям. Господь близько!</p>
  <p class="verse" id="Phil.4.6"><sup><a href="#Phil.4.6" class="verse-number">6</a></sup> Ні про що не турбуйтесь, а в усьому нехай виявляються Богові ваші бажання молитвою й проханням з подякою.</p>
  <p class="verse" id="Phil.4.7"><sup><a href="#Phil.4.7" class="verse-number">7</a></sup> І мир Божий, що вищий від усякого розуму, хай береже серця ваші та ваші думки у Христі Ісусі.</p>
  <p class="verse" id="Phil.4.8"><sup><a href="#Phil.4.8" class="verse-number">8</a></sup> Наостанку, браття, що тільки правдиве, що тільки чесне, що тільки праведне, що тільки чисте, що тільки любе, що тільки гідне хвали, коли яка чеснота, коли яка похвала, думайте про це!</p>
  <p class="verse" id="Phil.4.9"><sup><a href="#Phil.4.9" class="verse-number">9</a></sup> Чого ви від мене й навчилися, і прийняли, і чули та бачили, робіть те! І Бог миру буде з вами!</p>
  <p class="verse" id="Phil.4.10"><sup><a href="#Phil.4.10" class="verse-number">10</a></sup> Я вельми потішився в Господі, що справді ви вже нових сил набули піклуватись про мене; ви й давніш піклувались, та часу сприятливого ви не мали.</p>
  <p class="verse" id="Phil.4.11"><sup><a href="#Phil.4.11" class="verse-number">11</a></sup> Не за нестатком кажу, бо навчився я бути задоволеним із того, що маю.</p>
  <p class="verse" id="Phil.4.12"><sup><a href="#Phil.4.12" class="verse-number">12</a></sup> Умію я й бути в упокоренні, умію бути й у достатку. Я привчився до всього й у всім: насищатися й голод терпіти, мати достаток і бути в недостачі.</p>
  <p class="verse" id="Phil.4.13"><sup><a href="#Phil.4.13" class="verse-number">13</a></sup> Я все можу в Тім, Хто мене підкріпляє, в Ісусі Христі.</p>
  <p class="verse" id="Phil.4.14"><sup><a href="#Phil.4.14" class="verse-number">14</a></sup> Тож ви добре зробили, що участь узяли в моїм горі.</p>
  <p class="verse" id="Phil.4.15"><sup><a href="#Phil.4.15" class="verse-number">15</a></sup> І знаєте й ви, филип'яни, що на початку благовістя, коли я з Македонії вийшов, не прилучилась була жадна Церква до справи давання й приймання для мене, самі тільки ви,</p>
  <p class="verse" id="Phil.4.16"><sup><a href="#Phil.4.16" class="verse-number">16</a></sup> що і раз, і вдруге мені на потреби мої посилали й до Солуня.</p>
  <p class="verse" id="Phil.4.17"><sup><a href="#Phil.4.17" class="verse-number">17</a></sup> Кажу це не тому, щоб шукав я давання, я шукаю плоду, що примножується на річ вашу.</p>
  <p class="verse" id="Phil.4.18"><sup><a href="#Phil.4.18" class="verse-number">18</a></sup> Та все я одержав, і маю достаток. Маю повно, прийнявши від Епафродита, що ви послали, як пахощі запашні, жертву приємну, Богові вгодну.</p>
  <p class="verse" id="Phil.4.19"><sup><a href="#Phil.4.19" class="verse-number">19</a></sup> А мій Бог нехай виповнить вашу всяку потребу за Своїм багатством у Славі, у Христі Ісусі.</p>
  <p class="verse" id="Phil.4.20"><sup><a href="#Phil.4.20" class="verse-number">20</a></sup> А Богові й нашому Отцеві слава на віки віків. Амінь.</p>
  <p class="verse" id="Phil.4.21"><sup><a href="#Phil.4.21" class="verse-number">21</a></sup> Вітайте кожного святого у Христі Ісусі. Вітають вас браття, присутні зо мною.</p>
  <p class="verse" id="Phil.4.22"><sup><a href="#Phil.4.22" class="verse-number">22</a></sup> Вітають вас усі святі, а найбільше ті, хто з кесаревого дому.</p>
  <p class="verse" id="Phil.4.23"><sup><a href="#Phil.4.23" class="verse-number">23</a></sup> Благодать Господа Ісуса Христа зо всіма вами! Амінь.</p>
</body>
</html>

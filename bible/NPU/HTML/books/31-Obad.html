<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Авдій</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>Авдій</h1>
  <h2>Chapter 1</h2>
  <p class="verse" id="Obad.1.1"><sup><a href="#Obad.1.1" class="verse-number">1</a></sup> Видіння Овдія. Так сказав Господь Бог на Едом: Почули ми вістку від Господа, і посланий був між народів посол, щоб сказати: Уставайте, і станьмо на нього до бою!</p>
  <p class="verse" id="Obad.1.2"><sup><a href="#Obad.1.2" class="verse-number">2</a></sup> Оце Я малим тебе дав між народи, ти дуже погорджений.</p>
  <p class="verse" id="Obad.1.3"><sup><a href="#Obad.1.3" class="verse-number">3</a></sup> Гордість серця твого обманила тебе, який перебуваєш по щілинах скельних, у високім сидінні своїм, що говориш у серці своєму: Хто скине на землю мене?</p>
  <p class="verse" id="Obad.1.4"><sup><a href="#Obad.1.4" class="verse-number">4</a></sup> Якщо б ти піднісся, немов той орел, і якщо б ти кубло своє склав поміж зорями, то й звідти Я скину тебе, промовляє Господь!</p>
  <p class="verse" id="Obad.1.5"><sup><a href="#Obad.1.5" class="verse-number">5</a></sup> Чи ж до тебе злодії приходили, чи нічні ті грабіжники, такий ти понищений! чи ж вони не накрали б собі скільки треба? Якщо б до тебе прийшли збирачі винограду, чи ж вони не лишили б хоч вибірків?</p>
  <p class="verse" id="Obad.1.6"><sup><a href="#Obad.1.6" class="verse-number">6</a></sup> Як Ісав перешуканий, як криївки його переглянені!</p>
  <p class="verse" id="Obad.1.7"><sup><a href="#Obad.1.7" class="verse-number">7</a></sup> Аж до границі прогнали тебе, обманять тебе твої всі союзники, переможуть тебе твої приятелі! Ті, що хліб твій їдять, пастку розставлять на тебе, нема в тому розуму!</p>
  <p class="verse" id="Obad.1.8"><sup><a href="#Obad.1.8" class="verse-number">8</a></sup> Чи ж не станеться це того дня, промовляє Господь, і вигублю Я мудреців із Едому, а розум з гори Ісавової?</p>
  <p class="verse" id="Obad.1.9"><sup><a href="#Obad.1.9" class="verse-number">9</a></sup> І настрашене буде лицарство твоє, о Темане, щоб був витятий кожен з Ісава убивством.</p>
  <p class="verse" id="Obad.1.10"><sup><a href="#Obad.1.10" class="verse-number">10</a></sup> Через насилля на Якова на брата твого сором покриє тебе, і ти витятий будеш навіки.</p>
  <p class="verse" id="Obad.1.11"><sup><a href="#Obad.1.11" class="verse-number">11</a></sup> Того дня, коли став ти навпроти, того дня, як чужі полонили були його військо, і коли чужинці в його брами ввійшли і жереба кидали про Єрусалим, то й ти був, як один з них!</p>
  <p class="verse" id="Obad.1.12"><sup><a href="#Obad.1.12" class="verse-number">12</a></sup> І тому не дивися на день свого брата, на день лиха його, і не тішся з Юдиних синів у день їхньої згуби, і не розкривай своїх уст у день утиску.</p>
  <p class="verse" id="Obad.1.13"><sup><a href="#Obad.1.13" class="verse-number">13</a></sup> І не входь ти до брами народу Мого у день лиха його, і не приглядайся до зла його й ти в день нещастя його, і не простягайте своєї руки до багатства його в день нещастя його!</p>
  <p class="verse" id="Obad.1.14"><sup><a href="#Obad.1.14" class="verse-number">14</a></sup> І на роздоріжжі не стій, щоб витинати його втікачів, і в день утиску не видавай його решток!</p>
  <p class="verse" id="Obad.1.15"><sup><a href="#Obad.1.15" class="verse-number">15</a></sup> Бо близький день Господній над усіма народами, як зробив ти, то так і тобі буде зроблено: вернеться на твою голову чин твій!</p>
  <p class="verse" id="Obad.1.16"><sup><a href="#Obad.1.16" class="verse-number">16</a></sup> Бо як ви пили на святій Моїй горі, так народи усі завжди питимуть! І будуть пити вони, і будуть хлептати, і стануть вони, немов їх не було.</p>
  <p class="verse" id="Obad.1.17"><sup><a href="#Obad.1.17" class="verse-number">17</a></sup> А на Сіонській горі буде спасіння, і буде святою вона, і спадки свої вже посяде дім Яковів.</p>
  <p class="verse" id="Obad.1.18"><sup><a href="#Obad.1.18" class="verse-number">18</a></sup> І дім Якова стане огнем, і дім Йосипа полум'ям, а дім Ісава соломою, і будуть палати вони проти них, і їх пожеруть, і останку не буде із дому Ісава, бо Господь це сказав.</p>
  <p class="verse" id="Obad.1.19"><sup><a href="#Obad.1.19" class="verse-number">19</a></sup> І посядуть південні Ісавову гору, а мешканці долин филистимлян, і посядуть Єфремове поле та поле самарійське, а Веніямин Ґілеад.</p>
  <p class="verse" id="Obad.1.20"><sup><a href="#Obad.1.20" class="verse-number">20</a></sup> А полонені війська Ізраїлевих синів заволодіють тим, що хананейське аж до Цорфату, а єрусалимські вигнанці в неволі, що в Сефараді, посядуть міста полудневі.</p>
  <p class="verse" id="Obad.1.21"><sup><a href="#Obad.1.21" class="verse-number">21</a></sup> І спасителі прийдуть на гору Сіон, щоб гору Ісава судити, і царство Господнє настане!</p>
</body>
</html>

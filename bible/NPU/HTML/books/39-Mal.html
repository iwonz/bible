<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Малахія</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>Малахія</h1>
  <h2>Chapter 1</h2>
  <p class="verse" id="Mal.1.1"><sup><a href="#Mal.1.1" class="verse-number">1</a></sup> Пророцтво Господнього слова до Ізраїля через Малахію.</p>
  <p class="verse" id="Mal.1.2"><sup><a href="#Mal.1.2" class="verse-number">2</a></sup> Я вас покохав, говорить Господь, а ви кажете: Як Ти нас покохав? Чи ж не брат Ісав Якову? каже Господь, а Я Якова був покохав,</p>
  <p class="verse" id="Mal.1.3"><sup><a href="#Mal.1.3" class="verse-number">3</a></sup> а Ісава зненавидів, і зробив його гори спустошенням, а спадок його для шакалів пустині.</p>
  <p class="verse" id="Mal.1.4"><sup><a href="#Mal.1.4" class="verse-number">4</a></sup> Коли скаже Едом: Ми зруйновані, та знову збудуємо руїни, то так промовляє Господь Саваот: Вони побудують, а Я розвалю! І звати їх будуть: Країна безбожности, і народ, на якого навіки розгнівавсь Господь!</p>
  <p class="verse" id="Mal.1.5"><sup><a href="#Mal.1.5" class="verse-number">5</a></sup> І ваші очі побачать оце, і ви скажете: Стане великий Господь понад границю Ізраїлеву!</p>
  <p class="verse" id="Mal.1.6"><sup><a href="#Mal.1.6" class="verse-number">6</a></sup> Шанує син батька, а раб свого пана; та якщо Я вам батько, де пошана Моя? А якщо Я вам пан, де страх передо Мною? говорить Господь Саваот вам, священики, що погорджуєте Моїм Іменням та й кажете: Чим ми погордили Йменням Твоїм?</p>
  <p class="verse" id="Mal.1.7"><sup><a href="#Mal.1.7" class="verse-number">7</a></sup> На жертівник Мій ви приносите хліб занечищений і кажете: Чим Тебе ми зневажили? Тим, що кажете ви: Трапеза Господня вона погорджена!</p>
  <p class="verse" id="Mal.1.8"><sup><a href="#Mal.1.8" class="verse-number">8</a></sup> І коли ви проносите в жертву сліпе, це не зле? І як кульгаве та хворе приносите, чи ж це не зле? Принеси но подібне своєму намісникові, чи тебе він вподобає, чи підійме обличчя твоє? промовляє Господь Саваот.</p>
  <p class="verse" id="Mal.1.9"><sup><a href="#Mal.1.9" class="verse-number">9</a></sup> А тепер ублагайте ви Боже лице, і хай стане для нас милостивим. З ваших рук це було, то хіба кому з вас Він обличчя підійме? говорить Господь Саваот.</p>
  <p class="verse" id="Mal.1.10"><sup><a href="#Mal.1.10" class="verse-number">10</a></sup> Нехай хто серед вас замкне двері святині, і не буде надармо освічувати Мого жертівника! Я не маю вподоби до вас, говорить Господь Саваот, і з ваших рук не вподобаю дару!</p>
  <p class="verse" id="Mal.1.11"><sup><a href="#Mal.1.11" class="verse-number">11</a></sup> Бо від сходу сонця й аж по захід його звеличиться Ймення Моє між народами, і кадиться в кожному місці для Ймення Мого дар чистий, бо звеличиться Ймення Моє між народами, каже Господь Саваот.</p>
  <p class="verse" id="Mal.1.12"><sup><a href="#Mal.1.12" class="verse-number">12</a></sup> Ви ж Його зневажаєте, кажучи: Трапеза Господня вона занечищена, й дохід її, обриджена страва її.</p>
  <p class="verse" id="Mal.1.13"><sup><a href="#Mal.1.13" class="verse-number">13</a></sup> І до того говорите: Ось стільки праці! і ним нехтуєте, говорить Господь Саваот, і приносите крадене, і кульгаве та хворе, і таку жертву хлібну приносите. Чи буде воно Мені миле з рук ваших? говорить Господь.</p>
  <p class="verse" id="Mal.1.14"><sup><a href="#Mal.1.14" class="verse-number">14</a></sup> І проклятий обманець, що в стаді його є самець, а він обіцяє та в жертву дає Господеві зіпсуте, а Я Цар великий, говорить Господь, і серед народів грізне Моє Ймення!</p>
  <h2>Chapter 2</h2>
  <p class="verse" id="Mal.2.1"><sup><a href="#Mal.2.1" class="verse-number">1</a></sup> А тепер до вас заповідь цяя, священики!</p>
  <p class="verse" id="Mal.2.2"><sup><a href="#Mal.2.2" class="verse-number">2</a></sup> Якщо ви не послухаєтесь, і не покладете на серце собі, щоб Іменню Моєму давати хвалу, говорить Господь Саваот, то пошлю Я прокляття на вас, і прокляну благословення ваші, і вже проклинаю, бо ви не берете до серця цього!</p>
  <p class="verse" id="Mal.2.3"><sup><a href="#Mal.2.3" class="verse-number">3</a></sup> Ось Я обітну вам рамено, і розпорошу нечистість на ваших обличчях, нечистість свят ваших, і до неї вас винесуть.</p>
  <p class="verse" id="Mal.2.4"><sup><a href="#Mal.2.4" class="verse-number">4</a></sup> І пізнаєте ви, що Я заповідь вам цю послав, щоб був заповіт Мій з Левієм, каже Господь Саваот.</p>
  <p class="verse" id="Mal.2.5"><sup><a href="#Mal.2.5" class="verse-number">5</a></sup> Заповіт Мій з ним був для життя та для миру, і Я дав йому страх, і він налякався Мене, та боявсь перед Іменням Моїм.</p>
  <p class="verse" id="Mal.2.6"><sup><a href="#Mal.2.6" class="verse-number">6</a></sup> Закон правди в устах його був, і не знайшлась на губах його кривда, у мирі й простоті ходив він зо Мною, і багато-кого відвернув від вини.</p>
  <p class="verse" id="Mal.2.7"><sup><a href="#Mal.2.7" class="verse-number">7</a></sup> Бо уста священикові знання стережуть та Закона шукають із уст його, бо він Ангол Господа Саваота.</p>
  <p class="verse" id="Mal.2.8"><sup><a href="#Mal.2.8" class="verse-number">8</a></sup> А ви відхилились з дороги, вчинили таке, що багато спіткнулись в Законі, Левієвого заповіта понищили, говорить Господь Саваот.</p>
  <p class="verse" id="Mal.2.9"><sup><a href="#Mal.2.9" class="verse-number">9</a></sup> Тому то і Я вас зробив погорджуваними й низькими для всього народу, бо не стережете доріг Моїх ви, та не безсторонні в Законі.</p>
  <p class="verse" id="Mal.2.10"><sup><a href="#Mal.2.10" class="verse-number">10</a></sup> Чи Отець нам усім не один? Хіба Бог не один нас створив? Чому ж один одного зраджуємо ми, щоб нам зневажати заповіт батьків наших?</p>
  <p class="verse" id="Mal.2.11"><sup><a href="#Mal.2.11" class="verse-number">11</a></sup> Зраджує Юда, і робиться нечисть серед Ізраїля та в Єрусалимі, бо Юда зневажив святиню Господню, яку покохав був, і дочку бога чужого за жінку узяв.</p>
  <p class="verse" id="Mal.2.12"><sup><a href="#Mal.2.12" class="verse-number">12</a></sup> Нехай Господь вигубить кожного, хто таке робить, того, хто чуває та відповідає з наметів Якова, і хто дар приносить Господу Саваоту.</p>
  <p class="verse" id="Mal.2.13"><sup><a href="#Mal.2.13" class="verse-number">13</a></sup> І робите й друге таке: Господнього жертівника ви слізьми покриваєте, плачем та стогнанням, бо до дарів уже Він не звернеться більше, і милої жертви з рук ваших не візьме.</p>
  <p class="verse" id="Mal.2.14"><sup><a href="#Mal.2.14" class="verse-number">14</a></sup> А ви ще й говорите: Защо? За те, що засвідчив Господь між тобою й жоною юнацтва твого, якій ти невірність вчинив, а вона ж твоя подруга, і дружина умови твоєї!</p>
  <p class="verse" id="Mal.2.15"><sup><a href="#Mal.2.15" class="verse-number">15</a></sup> Хіба Бог не один нас учинив? І залишок духу Його. А що цей один? Насіння від Бога шукав. Тому свого духа пильнуйте, і дружину юнацтва свойого не зраджуйте!</p>
  <p class="verse" id="Mal.2.16"><sup><a href="#Mal.2.16" class="verse-number">16</a></sup> Бо ненавиджу розвід, говорить Господь, Бог Ізраїлів, і того, хто вкриває насильством одежу свою, промовляє Господь Саваот. Тому свого духа пильнуйте, і не зраджуйте!</p>
  <p class="verse" id="Mal.2.17"><sup><a href="#Mal.2.17" class="verse-number">17</a></sup> Словами своїми ви мучите Господа, та й питаєте ще: Чим ми мучимо? Говоренням вашим: Кожен, хто чинить лихе, той добрий у Господніх очах, і Він у них уподобання має, або: Де Бог правосуддя?</p>
  <h2>Chapter 3</h2>
  <p class="verse" id="Mal.3.1"><sup><a href="#Mal.3.1" class="verse-number">1</a></sup> Ось Я посилаю Свого Ангола, і він перед обличчям Моїм приготує дорогу. І нагло прибуде до храму Свого Господь, Якого шукаєте ви, і Ангол заповіту, Якого жадаєте. Ось іде Він, говорить Господь Саваот!</p>
  <p class="verse" id="Mal.3.2"><sup><a href="#Mal.3.2" class="verse-number">2</a></sup> І хто витерпить день Його прибуття, і хто встоїть, коли Він з'явиться? Бо Він, як огонь той у золотаря, і як у пральників луг.</p>
  <p class="verse" id="Mal.3.3"><sup><a href="#Mal.3.3" class="verse-number">3</a></sup> І Він сяде топити та чистити срібло, і очистить синів Левія, і їх перечистить, як золото й срібло, і будуть для Господа жертву приносити в правді.</p>
  <p class="verse" id="Mal.3.4"><sup><a href="#Mal.3.4" class="verse-number">4</a></sup> Тоді буде дар Юди та Єрусалиму приємний для Господа, як за днів віковічних і за років стародавніх.</p>
  <p class="verse" id="Mal.3.5"><sup><a href="#Mal.3.5" class="verse-number">5</a></sup> І прибуду до вас Я на суд, і буду свідком швидким проти чарівників, і на перелюбників, і проти тих, хто присягу складає на лжу, і проти тих, хто заплатою наймита тисне, вдову й сироту, хто відхилює право чужинця, Мене ж не боїться, говорить Господь Саваот.</p>
  <p class="verse" id="Mal.3.6"><sup><a href="#Mal.3.6" class="verse-number">6</a></sup> Бо Я, Господь, не змінююся, тому ви, сини Яковові, не будете знищені.</p>
  <p class="verse" id="Mal.3.7"><sup><a href="#Mal.3.7" class="verse-number">7</a></sup> Від устав Моїх ви відступили з днів ваших батьків, і їх не стерегли. Верніться ж до Мене, і вернусь Я до вас! промовляє Господь Саваот. Та говорите ви: У чому повернемось?</p>
  <p class="verse" id="Mal.3.8"><sup><a href="#Mal.3.8" class="verse-number">8</a></sup> Чи Бога людина обманить? Мене ж ви обманюєте, ще й говорите: Чим ми Тебе обманили? Десятиною та приносами!</p>
  <p class="verse" id="Mal.3.9"><sup><a href="#Mal.3.9" class="verse-number">9</a></sup> Прокляттям ви прокляті, а Мене обманили, о люду ти ввесь!</p>
  <p class="verse" id="Mal.3.10"><sup><a href="#Mal.3.10" class="verse-number">10</a></sup> Принесіть же ви всю десятину до дому скарбниці, щоб страва була в Моїм храмі, і тим Мене випробуйте, промовляє Господь Саваот: чи небесних отворів вам не відчиню, та не виллю вам благословення аж надмір?</p>
  <p class="verse" id="Mal.3.11"><sup><a href="#Mal.3.11" class="verse-number">11</a></sup> І ради вас насварю Я все те, що жере, і воно не понищить вам земного плоду, і не заб'є винограду вам на полі, говорить Господь Саваот.</p>
  <p class="verse" id="Mal.3.12"><sup><a href="#Mal.3.12" class="verse-number">12</a></sup> І будуть всі люди вважати вас блаженними, бо будете ви любим Краєм, говорить Господь Саваот.</p>
  <p class="verse" id="Mal.3.13"><sup><a href="#Mal.3.13" class="verse-number">13</a></sup> Жорсткі ваші слова проти Мене, говорить Господь, а ви кажете: Що ми на Тебе сказали?</p>
  <p class="verse" id="Mal.3.14"><sup><a href="#Mal.3.14" class="verse-number">14</a></sup> Ви кажете: Марність служити для Бога! І що за користь, що ми стережемо Його службу, та ходимо в жалобі перед лицем Господа Саваота?</p>
  <p class="verse" id="Mal.3.15"><sup><a href="#Mal.3.15" class="verse-number">15</a></sup> А тепер ми вважаємо пишних щасливими, і ті, хто вчиняє безбожне, будуються та випробовують Бога, і втікають...</p>
  <p class="verse" id="Mal.3.16"><sup><a href="#Mal.3.16" class="verse-number">16</a></sup> Змовлялись тоді один з одним і ті, хто страх перед Господом має, і прислухавсь Господь, і почув, і перед обличчям Його була писана пам'ятна книга про тих, хто страх перед Господом має, і хто поважає Ймення Його.</p>
  <p class="verse" id="Mal.3.17"><sup><a href="#Mal.3.17" class="verse-number">17</a></sup> І будуть Мені вони власністю, каже Господь Саваот, на той день, що вчиню, і змилосерджусь над ними, як змилосерджується чоловік над синами своїми, що служать йому.</p>
  <p class="verse" id="Mal.3.18"><sup><a href="#Mal.3.18" class="verse-number">18</a></sup> І ви знову побачите різне між праведним та нечестивим, між тим, хто Богові служить, та тим, хто не служить Йому.</p>
  <h2>Chapter 4</h2>
  <p class="verse" id="Mal.4.1"><sup><a href="#Mal.4.1" class="verse-number">1</a></sup> Бо ось наступає той день, що палає, як піч, і стануть всі пишні та кожен, хто чинить безбожне, соломою, і спалить їх день той, який наступає, говорить Господь Саваот, Який не позоставить їм кореня, ані галузки.</p>
  <p class="verse" id="Mal.4.2"><sup><a href="#Mal.4.2" class="verse-number">2</a></sup> А для вас, хто Ймення Мойого боїться, зійде Сонце Правди та лікування в промінях Його, і ви вийдете та поскакаєте, мов ті ситі телята!</p>
  <p class="verse" id="Mal.4.3"><sup><a href="#Mal.4.3" class="verse-number">3</a></sup> І безбожних топтати ви будете, бо стануть за попіл вони під п'ятами ніг ваших у той день, що його Я вчиню, промовляє Господь Саваот.</p>
  <p class="verse" id="Mal.4.4"><sup><a href="#Mal.4.4" class="verse-number">4</a></sup> Згадайте Закона Мойсея, Мого раба, що йому наказав на Хориві устави й права щодо всього Ізраїля.</p>
  <p class="verse" id="Mal.4.5"><sup><a href="#Mal.4.5" class="verse-number">5</a></sup> Ось Я пошлю вам пророка Іллю, перше ніж день Господній настане, великий й страшний!</p>
  <p class="verse" id="Mal.4.6"><sup><a href="#Mal.4.6" class="verse-number">6</a></sup> І приверне він серце батьків до синів, і серце синівське до їхніх батьків, щоб Я не прийшов, і не вразив цей Край прокляттям!</p>
</body>
</html>

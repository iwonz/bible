<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>1 Петра</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>1 Петра</h1>
  <h2>Chapter 1</h2>
  <p class="verse" id="1Pet.1.1"><sup><a href="#1Pet.1.1" class="verse-number">1</a></sup> Петро, апостол Ісуса Христа, захожанам Розпорошення: Понту, Галатії, Каппадокії, Азії й Віфінії, вибраним</p>
  <p class="verse" id="1Pet.1.2"><sup><a href="#1Pet.1.2" class="verse-number">2</a></sup> із передбачення Бога Отця, посвяченням Духа, на покору й окроплення кров'ю Ісуса Христа: нехай примножиться вам благодать та мир!</p>
  <p class="verse" id="1Pet.1.3"><sup><a href="#1Pet.1.3" class="verse-number">3</a></sup> Благословенний Бог і Отець Господа нашого Ісуса Христа, що великою Своєю милістю відродив нас до живої надії через воскресення з мертвих Ісуса Христа,</p>
  <p class="verse" id="1Pet.1.4"><sup><a href="#1Pet.1.4" class="verse-number">4</a></sup> на спадщину нетлінну й непорочну та нев'янучу, заховану в небі для вас,</p>
  <p class="verse" id="1Pet.1.5"><sup><a href="#1Pet.1.5" class="verse-number">5</a></sup> що ви бережені силою Божою через віру на спасіння, яке готове з'явитися останнього часу.</p>
  <p class="verse" id="1Pet.1.6"><sup><a href="#1Pet.1.6" class="verse-number">6</a></sup> Тіштеся з того, засмучені трохи тепер, якщо треба, всілякими випробовуваннями,</p>
  <p class="verse" id="1Pet.1.7"><sup><a href="#1Pet.1.7" class="verse-number">7</a></sup> щоб досвідчення вашої віри було дорогоцінніше за золото, яке гине, хоч і огнем випробовується, на похвалу, і честь, і славу при з'явленні Ісуса Христа.</p>
  <p class="verse" id="1Pet.1.8"><sup><a href="#1Pet.1.8" class="verse-number">8</a></sup> Ви Його любите, не бачивши, і віруєте в Нього, хоч тепер не бачите, а вірувавши, радієте невимовною й славною радістю,</p>
  <p class="verse" id="1Pet.1.9"><sup><a href="#1Pet.1.9" class="verse-number">9</a></sup> бо досягаєте мети віри вашої спасіння душам.</p>
  <p class="verse" id="1Pet.1.10"><sup><a href="#1Pet.1.10" class="verse-number">10</a></sup> Про це спасіння розвідували та допитувалися пророки, що звіщали про благодать, призначену вам.</p>
  <p class="verse" id="1Pet.1.11"><sup><a href="#1Pet.1.11" class="verse-number">11</a></sup> Вони досліджували, на котрий чи на який час показував Дух Христів, що в них був, коли Він сповіщав про Христові страждання та славу, що прийдуть по них.</p>
  <p class="verse" id="1Pet.1.12"><sup><a href="#1Pet.1.12" class="verse-number">12</a></sup> Їм відкрито було, що вони не для себе самих, а для вас служили тим, що тепер звіщено вам через благовісників Духом Святим, із неба посланим, на що бажають дивитися Анголи.</p>
  <p class="verse" id="1Pet.1.13"><sup><a href="#1Pet.1.13" class="verse-number">13</a></sup> Тому то, підперезавши стегна свого розуму та бувши тверезі, майте досконалу надію на благодать, що приноситься вам в з'явленні Ісуса Христа.</p>
  <p class="verse" id="1Pet.1.14"><sup><a href="#1Pet.1.14" class="verse-number">14</a></sup> Як слухняні, не застосовуйтеся до попередніх пожадливостей вашого невідання,</p>
  <p class="verse" id="1Pet.1.15"><sup><a href="#1Pet.1.15" class="verse-number">15</a></sup> але за Святим, що покликав вас, будьте й самі святі в усім вашім поводженні,</p>
  <p class="verse" id="1Pet.1.16"><sup><a href="#1Pet.1.16" class="verse-number">16</a></sup> бо написано: Будьте святі, Я бо святий!</p>
  <p class="verse" id="1Pet.1.17"><sup><a href="#1Pet.1.17" class="verse-number">17</a></sup> І коли ви Отцем звете Того, Хто кожного, не зважаючи на особу, судить за вчинок, то в страху провадьте час вашого тимчасового замешкання.</p>
  <p class="verse" id="1Pet.1.18"><sup><a href="#1Pet.1.18" class="verse-number">18</a></sup> І знайте, що не тлінним сріблом або золотом відкуплені ви були від марного вашого життя, що передане вам від батьків,</p>
  <p class="verse" id="1Pet.1.19"><sup><a href="#1Pet.1.19" class="verse-number">19</a></sup> але дорогоцінною кров'ю Христа, як непорочного й чистого Ягняти,</p>
  <p class="verse" id="1Pet.1.20"><sup><a href="#1Pet.1.20" class="verse-number">20</a></sup> що призначений був іще перед закладинами світу, але був з'явлений вам за останнього часу.</p>
  <p class="verse" id="1Pet.1.21"><sup><a href="#1Pet.1.21" class="verse-number">21</a></sup> Через Нього ви віруєте в Бога, що з мертвих Його воскресив та дав славу Йому, щоб була ваша віра й надія на Бога.</p>
  <p class="verse" id="1Pet.1.22"><sup><a href="#1Pet.1.22" class="verse-number">22</a></sup> Послухом правді очистьте душі свої через Духа на нелицемірну братерську любов, і ревно від щирого серця любіть один одного,</p>
  <p class="verse" id="1Pet.1.23"><sup><a href="#1Pet.1.23" class="verse-number">23</a></sup> бо народжені ви не з тлінного насіння, але з нетлінного, Словом Божим живим та тривалим.</p>
  <p class="verse" id="1Pet.1.24"><sup><a href="#1Pet.1.24" class="verse-number">24</a></sup> Бо кожне тіло немов та трава, і всяка слава людини як цвіт трав'яний: засохне трава то й цвіт опаде,</p>
  <p class="verse" id="1Pet.1.25"><sup><a href="#1Pet.1.25" class="verse-number">25</a></sup> а Слово Господнє повік пробуває! А це те Слово, яке звіщене вам в Євангелії.</p>
  <h2>Chapter 2</h2>
  <p class="verse" id="1Pet.2.1"><sup><a href="#1Pet.2.1" class="verse-number">1</a></sup> Отож, відкладіть усяку злобу, і всякий підступ, і лицемірство, і заздрість, і всякі обмови,</p>
  <p class="verse" id="1Pet.2.2"><sup><a href="#1Pet.2.2" class="verse-number">2</a></sup> і, немов новонароджені немовлята, жадайте щирого духовного молока, щоб ним вирости вам на спасіння,</p>
  <p class="verse" id="1Pet.2.3"><sup><a href="#1Pet.2.3" class="verse-number">3</a></sup> якщо ви спробували, що добрий Господь.</p>
  <p class="verse" id="1Pet.2.4"><sup><a href="#1Pet.2.4" class="verse-number">4</a></sup> Приступайте до Нього, до Каменя живого, дорогоцінного, що відкинули люди Його, але вибрав Бог.</p>
  <p class="verse" id="1Pet.2.5"><sup><a href="#1Pet.2.5" class="verse-number">5</a></sup> І самі, немов те каміння живе, будуйтеся в дім духовий, на священство святе, щоб приносити жертви духовні, приємні для Бога через Ісуса Христа.</p>
  <p class="verse" id="1Pet.2.6"><sup><a href="#1Pet.2.6" class="verse-number">6</a></sup> Бо стоїть у Писанні: Ось кладу Я на Сіоні Каменя вибраного, наріжного, дорогоцінного, і хто вірує в Нього, той не буде осоромлений!</p>
  <p class="verse" id="1Pet.2.7"><sup><a href="#1Pet.2.7" class="verse-number">7</a></sup> Отож бо, для вас, хто вірує, Він коштовність, а для тих, хто не вірує камінь, що його занедбали були будівничі, той наріжним став каменем,</p>
  <p class="verse" id="1Pet.2.8"><sup><a href="#1Pet.2.8" class="verse-number">8</a></sup> і камінь спотикання, і скеля спокуси, і об нього вони спотикаються, не вірячи слову, на що й призначені були.</p>
  <p class="verse" id="1Pet.2.9"><sup><a href="#1Pet.2.9" class="verse-number">9</a></sup> Але ви вибраний рід, священство царське, народ святий, люд власности Божої, щоб звіщали чесноти Того, Хто покликав вас із темряви до дивного світла Свого,</p>
  <p class="verse" id="1Pet.2.10"><sup><a href="#1Pet.2.10" class="verse-number">10</a></sup> колись ненарод, а тепер народ Божий, колись непомилувані, а тепер ви помилувані!</p>
  <p class="verse" id="1Pet.2.11"><sup><a href="#1Pet.2.11" class="verse-number">11</a></sup> Благаю вас, любі, як приходьків та подорожніх, щоб ви здержувались від тілесних пожадливостей, що воюють проти душі.</p>
  <p class="verse" id="1Pet.2.12"><sup><a href="#1Pet.2.12" class="verse-number">12</a></sup> Поводьтеся поміж поганами добре, щоб за те, за що вас обмовляють вони, немов би злочинців, побачивши добрі діла, славили Бога в день відвідання.</p>
  <p class="verse" id="1Pet.2.13"><sup><a href="#1Pet.2.13" class="verse-number">13</a></sup> Отож, коріться кожному людському творінню ради Господа, чи то цареві, як найвищому,</p>
  <p class="verse" id="1Pet.2.14"><sup><a href="#1Pet.2.14" class="verse-number">14</a></sup> чи то володарям, як від нього посланим для карання злочинців та для похвали доброчинців.</p>
  <p class="verse" id="1Pet.2.15"><sup><a href="#1Pet.2.15" class="verse-number">15</a></sup> Бо така Божа воля, щоб доброчинці гамували неуцтво нерозумних людей,</p>
  <p class="verse" id="1Pet.2.16"><sup><a href="#1Pet.2.16" class="verse-number">16</a></sup> як вільні, а не як ті, що мають волю на прикриття лихого, але як раби Божі.</p>
  <p class="verse" id="1Pet.2.17"><sup><a href="#1Pet.2.17" class="verse-number">17</a></sup> Шануйте всіх, братство любіть, Бога бійтеся, царя поважайте.</p>
  <p class="verse" id="1Pet.2.18"><sup><a href="#1Pet.2.18" class="verse-number">18</a></sup> Раби, коріться панам із повним страхом, не тільки добрим та тихим, але й прикрим.</p>
  <p class="verse" id="1Pet.2.19"><sup><a href="#1Pet.2.19" class="verse-number">19</a></sup> Бо то вгодне, коли хто, через сумління перед Богом, терпить недолю, непоправді страждаючи.</p>
  <p class="verse" id="1Pet.2.20"><sup><a href="#1Pet.2.20" class="verse-number">20</a></sup> Бо яка похвала, коли терпите ви, як вас б'ють за провини? Але коли з мукою терпите за добрі вчинки, то це вгодне Богові!</p>
  <p class="verse" id="1Pet.2.21"><sup><a href="#1Pet.2.21" class="verse-number">21</a></sup> Бо на це ви покликані. Бо й Христос постраждав за нас, і залишив нам приклада, щоб пішли ми слідами Його.</p>
  <p class="verse" id="1Pet.2.22"><sup><a href="#1Pet.2.22" class="verse-number">22</a></sup> Не вчинив Він гріха, і не знайшлося в устах Його підступу!</p>
  <p class="verse" id="1Pet.2.23"><sup><a href="#1Pet.2.23" class="verse-number">23</a></sup> Коли був лихословлений, Він не лихословив взаємно, а коли Він страждав, не погрожував, але передав Тому, Хто судить справедливо.</p>
  <p class="verse" id="1Pet.2.24"><sup><a href="#1Pet.2.24" class="verse-number">24</a></sup> Він тілом Своїм Сам підніс гріхи наші на дерево, щоб ми вмерли для гріхів та для праведности жили; Його ранами ви вздоровилися.</p>
  <p class="verse" id="1Pet.2.25"><sup><a href="#1Pet.2.25" class="verse-number">25</a></sup> Ви бо були як ті вівці заблукані, та ви повернулись до Пастиря й Опікуна ваших душ.</p>
  <h2>Chapter 3</h2>
  <p class="verse" id="1Pet.3.1"><sup><a href="#1Pet.3.1" class="verse-number">1</a></sup> Так само дружини, коріться своїм чоловікам, щоб і деякі, хто не кориться слову, були приєднані без слова поводженням дружин,</p>
  <p class="verse" id="1Pet.3.2"><sup><a href="#1Pet.3.2" class="verse-number">2</a></sup> як побачать ваше поводження чисте в страху.</p>
  <p class="verse" id="1Pet.3.3"><sup><a href="#1Pet.3.3" class="verse-number">3</a></sup> А окрасою їм нехай буде не зовнішнє, заплітання волосся та навішання золота або вбирання одеж,</p>
  <p class="verse" id="1Pet.3.4"><sup><a href="#1Pet.3.4" class="verse-number">4</a></sup> але захована людина серця в нетлінні лагідного й мовчазного духа, що дорогоцінне перед Богом.</p>
  <p class="verse" id="1Pet.3.5"><sup><a href="#1Pet.3.5" class="verse-number">5</a></sup> Бо так само колись прикрашали себе й святі ті жінки, що клали надію на Бога й корились своїм чоловікам.</p>
  <p class="verse" id="1Pet.3.6"><sup><a href="#1Pet.3.6" class="verse-number">6</a></sup> Так Сара корилась Авраамові, і паном його називала. А ви її діти, коли добро робите та не лякаєтесь жадного страху.</p>
  <p class="verse" id="1Pet.3.7"><sup><a href="#1Pet.3.7" class="verse-number">7</a></sup> Чоловіки, так само живіть разом із дружинами за розумом, як зо слабішою жіночою посудиною, і виявляйте їм честь, бо й вони є співспадкоємиці благодаті життя, щоб не спинялися ваші молитви.</p>
  <p class="verse" id="1Pet.3.8"><sup><a href="#1Pet.3.8" class="verse-number">8</a></sup> Нарешті ж, будьте всі однодумні, спочутливі, братолюбні, милосердні, покірливі.</p>
  <p class="verse" id="1Pet.3.9"><sup><a href="#1Pet.3.9" class="verse-number">9</a></sup> Не платіть злом за зло, або лайкою за лайку, навпаки, благословляйте, знавши, що на це вас покликано, щоб ви вспадкували благословення.</p>
  <p class="verse" id="1Pet.3.10"><sup><a href="#1Pet.3.10" class="verse-number">10</a></sup> Бо хто хоче любити життя та бачити добрі дні, нехай здержить свого язика від лихого та уста свої від говорення підступу.</p>
  <p class="verse" id="1Pet.3.11"><sup><a href="#1Pet.3.11" class="verse-number">11</a></sup> Ухиляйся від злого та добре чини, шукай миру й женися за ним!</p>
  <p class="verse" id="1Pet.3.12"><sup><a href="#1Pet.3.12" class="verse-number">12</a></sup> Бо очі Господні до праведних, а вуха Його до їхніх прохань, а Господнє лице проти тих, хто чинить лихе!</p>
  <p class="verse" id="1Pet.3.13"><sup><a href="#1Pet.3.13" class="verse-number">13</a></sup> І хто заподіє вам зле, коли будете ви оборонцями доброго?</p>
  <p class="verse" id="1Pet.3.14"><sup><a href="#1Pet.3.14" class="verse-number">14</a></sup> А коли ви за правду й страждаєте, то ви блаженні! А їхнього страху не бійтеся, і не тривожтеся!</p>
  <p class="verse" id="1Pet.3.15"><sup><a href="#1Pet.3.15" class="verse-number">15</a></sup> А Господа Христа святіть у ваших серцях, і завжди готовими будьте на відповідь кожному, хто в вас запитає рахунку про надію, що в вас, із лагідністю та зо страхом.</p>
  <p class="verse" id="1Pet.3.16"><sup><a href="#1Pet.3.16" class="verse-number">16</a></sup> Майте добре сумління, щоб тим, за що вас обмовляють, немов би злочинців, були посоромлені лихословники вашого поводження в Христі.</p>
  <p class="verse" id="1Pet.3.17"><sup><a href="#1Pet.3.17" class="verse-number">17</a></sup> Бо ліпше страждати за добрі діла, коли хоче того Божа воля, аніж за лихі.</p>
  <p class="verse" id="1Pet.3.18"><sup><a href="#1Pet.3.18" class="verse-number">18</a></sup> Бо й Христос один раз постраждав був за наші гріхи, щоб привести нас до Бога, Праведний за неправедних, хоч умертвлений тілом, але Духом оживлений,</p>
  <p class="verse" id="1Pet.3.19"><sup><a href="#1Pet.3.19" class="verse-number">19</a></sup> Яким Він і духам, що в в'язниці були, зійшовши, звіщав;</p>
  <p class="verse" id="1Pet.3.20"><sup><a href="#1Pet.3.20" class="verse-number">20</a></sup> вони колись непокірливі були, як їх Боже довготерпіння чекало за Ноєвих днів, коли будувався ковчег, що в ньому мало, цебто вісім душ, спаслось від води.</p>
  <p class="verse" id="1Pet.3.21"><sup><a href="#1Pet.3.21" class="verse-number">21</a></sup> Того образ, хрищення не тілесної нечистости позбуття, але обітниця Богові доброго сумління, спасає тепер і нас воскресенням Ісуса Христа,</p>
  <p class="verse" id="1Pet.3.22"><sup><a href="#1Pet.3.22" class="verse-number">22</a></sup> що, зійшовши на небо, пробуває по Божій правиці, а Йому підкорилися Анголи, влади та сили.</p>
  <h2>Chapter 4</h2>
  <p class="verse" id="1Pet.4.1"><sup><a href="#1Pet.4.1" class="verse-number">1</a></sup> Отож, коли тілом Христос постраждав за нас, то озбройтеся й ви тією самою думкою, бо хто тілом постраждав, той перестав грішити,</p>
  <p class="verse" id="1Pet.4.2"><sup><a href="#1Pet.4.2" class="verse-number">2</a></sup> щоб решту часу в тілі жити вже не для пожадливостей людських, а для Божої волі.</p>
  <p class="verse" id="1Pet.4.3"><sup><a href="#1Pet.4.3" class="verse-number">3</a></sup> Бо досить минулого часу, коли ви чинили волю поган, ходили в розпусті, у пожадливостях, у піяцтві, у гулянках, у піятиках, у беззаконних ідолослужбах.</p>
  <p class="verse" id="1Pet.4.4"><sup><a href="#1Pet.4.4" class="verse-number">4</a></sup> Вони з того дивуються, що ви разом із ними не берете участи в розпусті, та зневажають.</p>
  <p class="verse" id="1Pet.4.5"><sup><a href="#1Pet.4.5" class="verse-number">5</a></sup> Вони дадуть відповідь Тому, Хто судитиме живих та мертвих!</p>
  <p class="verse" id="1Pet.4.6"><sup><a href="#1Pet.4.6" class="verse-number">6</a></sup> Бо на те й мертвим звіщувано Євангелію, щоб вони прийняли суд по-людському тілом, але жили по-Божому духом.</p>
  <p class="verse" id="1Pet.4.7"><sup><a href="#1Pet.4.7" class="verse-number">7</a></sup> Кінець же всьому наблизився. Отже, будьте мудрі й пильнуйте в молитвах!</p>
  <p class="verse" id="1Pet.4.8"><sup><a href="#1Pet.4.8" class="verse-number">8</a></sup> Найперше майте щиру любов один до одного, бо любов покриває багато гріхів!</p>
  <p class="verse" id="1Pet.4.9"><sup><a href="#1Pet.4.9" class="verse-number">9</a></sup> Будьте гостинні один до одного без нехоті!</p>
  <p class="verse" id="1Pet.4.10"><sup><a href="#1Pet.4.10" class="verse-number">10</a></sup> Служіть один одному, кожен тим даром, якого отримав, як доморядники всілякої Божої благодаті.</p>
  <p class="verse" id="1Pet.4.11"><sup><a href="#1Pet.4.11" class="verse-number">11</a></sup> Коли хто говорить, говори, як Божі слова. Коли хто служить, то служи, як від сили, яку дає Бог, щоб Бог прославлявся в усьому Ісусом Христом, що Йому слава та влада на віки вічні, амінь.</p>
  <p class="verse" id="1Pet.4.12"><sup><a href="#1Pet.4.12" class="verse-number">12</a></sup> Улюблені, не дивуйтесь огневі, що вам посилається на випробовування, немов би чужому випадку для вас.</p>
  <p class="verse" id="1Pet.4.13"><sup><a href="#1Pet.4.13" class="verse-number">13</a></sup> Але через те, що берете ви участь у Христових стражданнях, то тіштеся, щоб і в з'явленні слави Його раділи ви й звеселялись.</p>
  <p class="verse" id="1Pet.4.14"><sup><a href="#1Pet.4.14" class="verse-number">14</a></sup> Коли ж вас ганьблять за Христове Ім'я, то ви блаженні, бо на вас спочиває Дух слави й Дух Божий.</p>
  <p class="verse" id="1Pet.4.15"><sup><a href="#1Pet.4.15" class="verse-number">15</a></sup> Ніхто з вас хай не страждає, як душогуб, або злодій, або злочинець, або ворохобник,</p>
  <p class="verse" id="1Pet.4.16"><sup><a href="#1Pet.4.16" class="verse-number">16</a></sup> а коли як християнин, то нехай не соромиться він, але хай прославляє Бога за те.</p>
  <p class="verse" id="1Pet.4.17"><sup><a href="#1Pet.4.17" class="verse-number">17</a></sup> Бо час уже суд розпочати від Божого дому; а коли він почнеться перше з нас, то який кінець тих, хто противиться Божій Євангелії?</p>
  <p class="verse" id="1Pet.4.18"><sup><a href="#1Pet.4.18" class="verse-number">18</a></sup> А коли праведний ледве спасеться, то безбожний та грішний де зможе з'явитись?</p>
  <p class="verse" id="1Pet.4.19"><sup><a href="#1Pet.4.19" class="verse-number">19</a></sup> Тому й ті, хто з Божої волі страждає, нехай душі свої віддадуть в доброчинстві Йому, як Створителю вірному.</p>
  <h2>Chapter 5</h2>
  <p class="verse" id="1Pet.5.1"><sup><a href="#1Pet.5.1" class="verse-number">1</a></sup> Тож благаю між вами пресвітерів, співпресвітер та свідок Христових страждань, співучасник слави, що повинна з'явитись:</p>
  <p class="verse" id="1Pet.5.2"><sup><a href="#1Pet.5.2" class="verse-number">2</a></sup> пасіть стадо Боже, що у вас, наглядайте не з примусу, але добровільно по-Божому, не для брудної наживи, а ревно,</p>
  <p class="verse" id="1Pet.5.3"><sup><a href="#1Pet.5.3" class="verse-number">3</a></sup> не пануйте над спадком Божим, але будьте для стада за взір.</p>
  <p class="verse" id="1Pet.5.4"><sup><a href="#1Pet.5.4" class="verse-number">4</a></sup> А коли Архипастир з'явиться, то одержите ви нев'янучого вінка слави.</p>
  <p class="verse" id="1Pet.5.5"><sup><a href="#1Pet.5.5" class="verse-number">5</a></sup> Також молоді, коріться старшим! А всі майте покору один до одного, бо Бог противиться гордим, а смиренним дає благодать!</p>
  <p class="verse" id="1Pet.5.6"><sup><a href="#1Pet.5.6" class="verse-number">6</a></sup> Тож покоріться під міцну Божу руку, щоб Він вас Свого часу повищив.</p>
  <p class="verse" id="1Pet.5.7"><sup><a href="#1Pet.5.7" class="verse-number">7</a></sup> Покладіть на Нього всю вашу журбу, бо Він опікується вами!</p>
  <p class="verse" id="1Pet.5.8"><sup><a href="#1Pet.5.8" class="verse-number">8</a></sup> Будьте тверезі, пильнуйте! Ваш супротивник диявол ходить, ричучи, як лев, що шукає пожерти кого.</p>
  <p class="verse" id="1Pet.5.9"><sup><a href="#1Pet.5.9" class="verse-number">9</a></sup> Противтесь йому, тверді в вірі, знавши, що ті самі муки трапляються й вашому братству по світі.</p>
  <p class="verse" id="1Pet.5.10"><sup><a href="#1Pet.5.10" class="verse-number">10</a></sup> А Бог усякої благодаті, що покликав вас до вічної слави Своєї в Христі, нехай Сам удосконалить вас, хто трохи потерпів, хай упевнить, зміцнить, уґрунтує.</p>
  <p class="verse" id="1Pet.5.11"><sup><a href="#1Pet.5.11" class="verse-number">11</a></sup> Йому слава та влада на вічні віки, амінь.</p>
  <p class="verse" id="1Pet.5.12"><sup><a href="#1Pet.5.12" class="verse-number">12</a></sup> Я коротко вам написав через Силуяна, як гадаю вірного брата. Закликаю та свідчу, що це Божа благодать правдива, що ви в ній стоїте.</p>
  <p class="verse" id="1Pet.5.13"><sup><a href="#1Pet.5.13" class="verse-number">13</a></sup> Вітає вас разом вибрана Церква в Вавилоні, і Марко, мій син.</p>
  <p class="verse" id="1Pet.5.14"><sup><a href="#1Pet.5.14" class="verse-number">14</a></sup> Вітайте один одного поцілунком любови. Мир вам усім у Христі! Амінь.</p>
</body>
</html>

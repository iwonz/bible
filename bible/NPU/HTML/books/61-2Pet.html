<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>2 Петра</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>2 Петра</h1>
  <h2>Chapter 1</h2>
  <p class="verse" id="2Pet.1.1"><sup><a href="#2Pet.1.1" class="verse-number">1</a></sup> Симеон Петро, раб та апостол Ісуса Христа, до тих, хто одержав із нами рівноцінну віру в правді Бога нашого й Спасителя Ісуса Христа:</p>
  <p class="verse" id="2Pet.1.2"><sup><a href="#2Pet.1.2" class="verse-number">2</a></sup> благодать вам та мир нехай примножиться в пізнанні Бога й Ісуса, Господа нашого!</p>
  <p class="verse" id="2Pet.1.3"><sup><a href="#2Pet.1.3" class="verse-number">3</a></sup> Усе, що потрібне для життя та побожности, подала нам Його Божа сила пізнанням Того, Хто покликав нас славою та чеснотою.</p>
  <p class="verse" id="2Pet.1.4"><sup><a href="#2Pet.1.4" class="verse-number">4</a></sup> Через них даровані нам цінні та великі обітниці, щоб ними ви стали учасниками Божої Істоти, утікаючи від пожадливого світового тління.</p>
  <p class="verse" id="2Pet.1.5"><sup><a href="#2Pet.1.5" class="verse-number">5</a></sup> Тому докладіть до цього всю пильність, і покажіть у вашій вірі чесноту, а в чесноті пізнання,</p>
  <p class="verse" id="2Pet.1.6"><sup><a href="#2Pet.1.6" class="verse-number">6</a></sup> а в пізнанні стримання, а в стриманні терпеливість, а в терпеливості благочестя,</p>
  <p class="verse" id="2Pet.1.7"><sup><a href="#2Pet.1.7" class="verse-number">7</a></sup> а в благочесті братерство, а в братерстві любов.</p>
  <p class="verse" id="2Pet.1.8"><sup><a href="#2Pet.1.8" class="verse-number">8</a></sup> Бо коли це в вас є та примножується, то воно зробить вас нелінивими, ані безплідними для пізнання Господа нашого Ісуса Христа.</p>
  <p class="verse" id="2Pet.1.9"><sup><a href="#2Pet.1.9" class="verse-number">9</a></sup> А хто цього не має, той сліпий, короткозорий, він забув про очищення з своїх давніх гріхів.</p>
  <p class="verse" id="2Pet.1.10"><sup><a href="#2Pet.1.10" class="verse-number">10</a></sup> Тому, браття, тим більше дбайте чинити міцним своє покликання та вибрання, бо, роблячи так, ви ніколи не спіткнетесь.</p>
  <p class="verse" id="2Pet.1.11"><sup><a href="#2Pet.1.11" class="verse-number">11</a></sup> Бо щедро відкриється вам вхід до вічного Царства Господа нашого й Спасителя Ісуса Христа.</p>
  <p class="verse" id="2Pet.1.12"><sup><a href="#2Pet.1.12" class="verse-number">12</a></sup> Тому то ніколи я не занедбую про це вам нагадувати, хоч ви й знаєте, і впевнені в теперішній правді.</p>
  <p class="verse" id="2Pet.1.13"><sup><a href="#2Pet.1.13" class="verse-number">13</a></sup> Бо вважаю я за справедливе, доки я в цій оселі, спонукувати вас нагадуванням,</p>
  <p class="verse" id="2Pet.1.14"><sup><a href="#2Pet.1.14" class="verse-number">14</a></sup> знаючи, що я незабаром повинен покинути оселю свою, як і Господь наш Ісус Христос об'явив був мені.</p>
  <p class="verse" id="2Pet.1.15"><sup><a href="#2Pet.1.15" class="verse-number">15</a></sup> А я пильнуватиму, щоб ви й по моєму відході завжди мали це в пам'яті.</p>
  <p class="verse" id="2Pet.1.16"><sup><a href="#2Pet.1.16" class="verse-number">16</a></sup> Бо ми сповістили вам силу та прихід Господа нашого Ісуса Христа, не йдучи за хитро видуманими байками, але бувши самовидцями Його величі.</p>
  <p class="verse" id="2Pet.1.17"><sup><a href="#2Pet.1.17" class="verse-number">17</a></sup> Бо Він честь та славу прийняв від Бога Отця, як до Нього прийшов від величної слави голос такий: Це Син Мій Улюблений, що Його Я вподобав!</p>
  <p class="verse" id="2Pet.1.18"><sup><a href="#2Pet.1.18" class="verse-number">18</a></sup> І цей голос, що з неба зійшов, ми чули, як із Ним були на святій горі.</p>
  <p class="verse" id="2Pet.1.19"><sup><a href="#2Pet.1.19" class="verse-number">19</a></sup> І ми маємо слово пророче певніше. І ви добре робите, що на нього вважаєте, як на світильника, що світить у темному місці, аж поки зачне розвиднятися, і світова зірниця засяє у ваших серцях,</p>
  <p class="verse" id="2Pet.1.20"><sup><a href="#2Pet.1.20" class="verse-number">20</a></sup> бо ви знаєте перше про те, що жодне пророцтво в Писанні від власного вияснення не залежить.</p>
  <p class="verse" id="2Pet.1.21"><sup><a href="#2Pet.1.21" class="verse-number">21</a></sup> Бо пророцтва ніколи не було з волі людської, а звіщали його святі Божі мужі, проваджені Духом Святим.</p>
  <h2>Chapter 2</h2>
  <p class="verse" id="2Pet.2.1"><sup><a href="#2Pet.2.1" class="verse-number">1</a></sup> А між людом були й неправдиві пророки, як і будуть між вас учителі неправдиві, що впровадять згубні єресі, відречуться від Владики, що викупив їх, і стягнуть на себе самі скору погибіль.</p>
  <p class="verse" id="2Pet.2.2"><sup><a href="#2Pet.2.2" class="verse-number">2</a></sup> І багато-хто підуть за пожадливістю їхньою, а через них дорога правдива зневажиться.</p>
  <p class="verse" id="2Pet.2.3"><sup><a href="#2Pet.2.3" class="verse-number">3</a></sup> І в зажерливості вони будуть ловити вас словами облесними. Суд на них віддавна не бариться, а їхня загибіль не дрімає!</p>
  <p class="verse" id="2Pet.2.4"><sup><a href="#2Pet.2.4" class="verse-number">4</a></sup> Бо як Бог Анголів, що згрішили, не помилував був, а в кайданах темряви вкинув до аду, і передав зберігати на суд;</p>
  <p class="verse" id="2Pet.2.5"><sup><a href="#2Pet.2.5" class="verse-number">5</a></sup> і Він не помилував першого світу, а зберіг самовосьмого Ноя, проповідника праведности, і навів потопа на світ безбожних;</p>
  <p class="verse" id="2Pet.2.6"><sup><a href="#2Pet.2.6" class="verse-number">6</a></sup> і міста Содом і Гоморру спопелив, засудивши на знищення, і дав приклада для майбутніх безбожників,</p>
  <p class="verse" id="2Pet.2.7"><sup><a href="#2Pet.2.7" class="verse-number">7</a></sup> а врятував праведного Лота, змученого поводженням розпусних людей,</p>
  <p class="verse" id="2Pet.2.8"><sup><a href="#2Pet.2.8" class="verse-number">8</a></sup> бо цей праведник, живши між ними, день-у-день мучив свою праведну душу, бачачи й чуючи вчинки безбожні,</p>
  <p class="verse" id="2Pet.2.9"><sup><a href="#2Pet.2.9" class="verse-number">9</a></sup> то вміє Господь рятувати побожних від спокуси, а неправедних берегти на день суду для кари,</p>
  <p class="verse" id="2Pet.2.10"><sup><a href="#2Pet.2.10" class="verse-number">10</a></sup> а надто тих, хто ходить за нечистими пожадливостями тіла та погорджує владою; зухвалі свавільці, що не бояться зневажати слави,</p>
  <p class="verse" id="2Pet.2.11"><sup><a href="#2Pet.2.11" class="verse-number">11</a></sup> хоч Анголи, бувши міццю та силою більші за них, не несуть до Господа зневажливого суду на них.</p>
  <p class="verse" id="2Pet.2.12"><sup><a href="#2Pet.2.12" class="verse-number">12</a></sup> Вони, немов звірина нерозумна, зроджена природою на зловлення та загибіль, зневажають те, чого не розуміють, і в тлінні своїм будуть знищені,</p>
  <p class="verse" id="2Pet.2.13"><sup><a href="#2Pet.2.13" class="verse-number">13</a></sup> і приймуть заплату за лихі вчинки. Вони повсякденну розпусту вважають за розкіш; самі бруд та неслава, вони насолоджуються своїми оманами, бенкетуючи з вами.</p>
  <p class="verse" id="2Pet.2.14"><sup><a href="#2Pet.2.14" class="verse-number">14</a></sup> Їхні очі наповнені перелюбом та гріхом безупинним; вони зваблюють душі незміцнені; вони, діти прокляття, мають серце, привчене до зажерливости.</p>
  <p class="verse" id="2Pet.2.15"><sup><a href="#2Pet.2.15" class="verse-number">15</a></sup> Вони покинули просту дорогу та й заблудили, і пішли слідом за Валаамом Беоровим, що полюбив нагороду несправедливости,</p>
  <p class="verse" id="2Pet.2.16"><sup><a href="#2Pet.2.16" class="verse-number">16</a></sup> але був докорений у своїм беззаконні: німа під'яремна ослиця проговорила людським голосом, та й безум пророка спинила.</p>
  <p class="verse" id="2Pet.2.17"><sup><a href="#2Pet.2.17" class="verse-number">17</a></sup> Вони джерела безводні, хмари, бурею гнані; для них приготований морок темряви!</p>
  <p class="verse" id="2Pet.2.18"><sup><a href="#2Pet.2.18" class="verse-number">18</a></sup> Бо, висловлюючи марне базікання, вони зваблюють пожадливістю тіла й розпустою тих, хто ледве втік від тих, хто живе в розпусті.</p>
  <p class="verse" id="2Pet.2.19"><sup><a href="#2Pet.2.19" class="verse-number">19</a></sup> Вони волю обіцюють їм, самі бувши рабами тління. Бо хто ким переможений, той тому й раб.</p>
  <p class="verse" id="2Pet.2.20"><sup><a href="#2Pet.2.20" class="verse-number">20</a></sup> Бо коли хто втече від нечистости світу через пізнання Господа й Спасителя Ісуса Христа, а потому знов заплутуються ними та перемагаються, то останнє буває для них гірше першого.</p>
  <p class="verse" id="2Pet.2.21"><sup><a href="#2Pet.2.21" class="verse-number">21</a></sup> Бо краще було б не пізнати їм дороги праведности, аніж, пізнавши, вернутись назад від переданої їм святої заповіді!</p>
  <p class="verse" id="2Pet.2.22"><sup><a href="#2Pet.2.22" class="verse-number">22</a></sup> Бо їм трапилося за правдивою приказкою: Вертається пес до своєї блювотини, та: Помита свиня йде валятися в калюжу...</p>
  <h2>Chapter 3</h2>
  <p class="verse" id="2Pet.3.1"><sup><a href="#2Pet.3.1" class="verse-number">1</a></sup> Це вже другого листа пишу я до вас, улюблені. У них нагадуванням я буджу вашу чисту думку,</p>
  <p class="verse" id="2Pet.3.2"><sup><a href="#2Pet.3.2" class="verse-number">2</a></sup> щоб ви пам'ятали слова, що святі пророки давніше звістили їх вам, і заповідь Господа й Спасителя, що одержали через ваших апостолів.</p>
  <p class="verse" id="2Pet.3.3"><sup><a href="#2Pet.3.3" class="verse-number">3</a></sup> Насамперед знайте оце, що в останні дні прийдуть із насмішками глузії, що ходитимуть за своїми пожадливостями,</p>
  <p class="verse" id="2Pet.3.4"><sup><a href="#2Pet.3.4" class="verse-number">4</a></sup> та й скажуть: Де обітниця Його приходу? Бо від того часу, як позасинали наші батьки, усе залишається так від початку творіння.</p>
  <p class="verse" id="2Pet.3.5"><sup><a href="#2Pet.3.5" class="verse-number">5</a></sup> Бо сховане від тих, хто хоче цього, що небо було напочатку, а земля із води та водою складена словом Божим,</p>
  <p class="verse" id="2Pet.3.6"><sup><a href="#2Pet.3.6" class="verse-number">6</a></sup> тому тодішній світ, водою потоплений, згинув.</p>
  <p class="verse" id="2Pet.3.7"><sup><a href="#2Pet.3.7" class="verse-number">7</a></sup> А теперішні небо й земля заховані тим самим словом, і зберігаються для огню на день суду й загибелі безбожних людей.</p>
  <p class="verse" id="2Pet.3.8"><sup><a href="#2Pet.3.8" class="verse-number">8</a></sup> Нехай же одне це не буде заховане від вас, улюблені, що в Господа один день немов тисяча років, а тисяча років немов один день!</p>
  <p class="verse" id="2Pet.3.9"><sup><a href="#2Pet.3.9" class="verse-number">9</a></sup> Не бариться Господь із обітницею, як деякі вважають це барінням, але вам довготерпить, бо не хоче, щоб хто загинув, але щоб усі навернулися до каяття.</p>
  <p class="verse" id="2Pet.3.10"><sup><a href="#2Pet.3.10" class="verse-number">10</a></sup> День же Господній прибуде, як злодій вночі, коли з гуркотом небо мине, а стихії, розпечені, рунуть, а земля та діла, що на ній, погорять...</p>
  <p class="verse" id="2Pet.3.11"><sup><a href="#2Pet.3.11" class="verse-number">11</a></sup> А коли все оце поруйнується, то якими мусите бути в святому житті та в побожності ви,</p>
  <p class="verse" id="2Pet.3.12"><sup><a href="#2Pet.3.12" class="verse-number">12</a></sup> що чекаєте й прагнете скорого приходу Божого дня, в якім небо, палючися, зникне, а розпалені стихії розтопляться?</p>
  <p class="verse" id="2Pet.3.13"><sup><a href="#2Pet.3.13" class="verse-number">13</a></sup> Але за Його обітницею ми дожидаємо неба нового й нової землі, що правда на них пробуває.</p>
  <p class="verse" id="2Pet.3.14"><sup><a href="#2Pet.3.14" class="verse-number">14</a></sup> Тож, улюблені, чекаючи цього, попильнуйте, щоб ви знайшлися для Нього нескверні та чисті у мирі.</p>
  <p class="verse" id="2Pet.3.15"><sup><a href="#2Pet.3.15" class="verse-number">15</a></sup> А довготерпіння Господа нашого вважайте за спасіння, як і улюблений брат наш Павло написав був до вас за даною йому мудрістю,</p>
  <p class="verse" id="2Pet.3.16"><sup><a href="#2Pet.3.16" class="verse-number">16</a></sup> як і по всіх посланнях, що в них він говорить про це. У них є дещо тяжко зрозуміле, що неуки та незміцнені перекручують, як і інші Писання, на власну загибіль свою.</p>
  <p class="verse" id="2Pet.3.17"><sup><a href="#2Pet.3.17" class="verse-number">17</a></sup> Тож ви, улюблені, знаючи це наперед, стережіться, щоб не були ви зведені блудом безбожних і не відпали від свого вґрунтування,</p>
  <p class="verse" id="2Pet.3.18"><sup><a href="#2Pet.3.18" class="verse-number">18</a></sup> але щоб зростали в благодаті й пізнанні Господа нашого й Спасителя Ісуса Христа. Йому слава і тепер, і дня вічного! Амінь.</p>
</body>
</html>

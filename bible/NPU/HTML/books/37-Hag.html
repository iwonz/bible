<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Огій</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>Огій</h1>
  <h2>Chapter 1</h2>
  <p class="verse" id="Hag.1.1"><sup><a href="#Hag.1.1" class="verse-number">1</a></sup> Другого року царя Дарія, шостого місяця, першого дня місяця, було Господнє слово через пророка Огія до Зоровавеля, Шеалтіїлового сина, Юдиного намісника, та до Ісуса, Єгосадакового сина, великого священика, кажучи:</p>
  <p class="verse" id="Hag.1.2"><sup><a href="#Hag.1.2" class="verse-number">2</a></sup> Так говорить Господь Саваот, промовляючи: Народ цей говорить: Не прийшов тепер час дому Господнього, щоб бути збудованим!</p>
  <p class="verse" id="Hag.1.3"><sup><a href="#Hag.1.3" class="verse-number">3</a></sup> І було Господнє слово через пророка Огія, говорячи:</p>
  <p class="verse" id="Hag.1.4"><sup><a href="#Hag.1.4" class="verse-number">4</a></sup> Чи час вам сидіти по ваших домах, покритих кафлями, хоч дім цей збурений?</p>
  <p class="verse" id="Hag.1.5"><sup><a href="#Hag.1.5" class="verse-number">5</a></sup> А тепер отак промовляє Господь Саваот: Зверніть ваше серце до ваших доріг!</p>
  <p class="verse" id="Hag.1.6"><sup><a href="#Hag.1.6" class="verse-number">6</a></sup> Багато ви сієте, та збираєте мало, їсте, та не насичуєтеся, п'єте та не напиваєтеся, зодягаєтеся та не тепло вам, а той, хто заробляє, заробляє для дірявого гаманця.</p>
  <p class="verse" id="Hag.1.7"><sup><a href="#Hag.1.7" class="verse-number">7</a></sup> Так говорить Господь Саваот: Зверніть ваше серце до ваших доріг!</p>
  <p class="verse" id="Hag.1.8"><sup><a href="#Hag.1.8" class="verse-number">8</a></sup> Виходьте на гору, і спроваджуйте дерево, і храм цей будуйте, і в ньому знайду Я вподобу, та буду шанований, каже Господь.</p>
  <p class="verse" id="Hag.1.9"><sup><a href="#Hag.1.9" class="verse-number">9</a></sup> Звертаєтесь до численного, та виходить ось мало, і що приносите в дім, то розвіюю те. Защо? питає Господь Саваот. За храм Мій, що збурений він, а ви кожен женете до дому свого.</p>
  <p class="verse" id="Hag.1.10"><sup><a href="#Hag.1.10" class="verse-number">10</a></sup> Тому то над вами затрималось небо давати росу, а земля урожай свій задержала.</p>
  <p class="verse" id="Hag.1.11"><sup><a href="#Hag.1.11" class="verse-number">11</a></sup> І Я кликав посуху на Край, і на гори, і на збіжжя, і на сік виноградний, і на молоду оливку, і на те, що земля видає, і на людину, і на худобу, і на всю працю рук.</p>
  <p class="verse" id="Hag.1.12"><sup><a href="#Hag.1.12" class="verse-number">12</a></sup> І Зоровавель, син Шалтіелів, та Ісус, син Єгосадака, великого священика, та вся решта народу послухалися голосу Господа, Бога свого, і слів пророка Огія, як послав його Господь, їхній Бог. І боявся народ лиця Господнього.</p>
  <p class="verse" id="Hag.1.13"><sup><a href="#Hag.1.13" class="verse-number">13</a></sup> І сказав Огій, посол Господній, від Господа посланий до народу, говорячи: Я з вами, говорить Господь!</p>
  <p class="verse" id="Hag.1.14"><sup><a href="#Hag.1.14" class="verse-number">14</a></sup> І збудив Господь духа Зоровавеля, сина Шалтіїлового, намісника Юдиного, і духа Ісуса, сина Єгосадака, великого священика, і духа всієї решти народу, і вони поприходили, і зробили роботу в домі Господа Саваота, їхнього Бога,</p>
  <p class="verse" id="Hag.1.15"><sup><a href="#Hag.1.15" class="verse-number">15</a></sup> двадцятого й четвертого дня шостого місяця, другого року царя Дарія.</p>
  <h2>Chapter 2</h2>
  <p class="verse" id="Hag.2.1"><sup><a href="#Hag.2.1" class="verse-number">1</a></sup> Сьомого місяця, двадцятого й першого дня місяця було слово Господнє через пророка Огія таке:</p>
  <p class="verse" id="Hag.2.2"><sup><a href="#Hag.2.2" class="verse-number">2</a></sup> Скажи но до Зоровавеля, сина Шалтіїлового, намісника Юдиного, і до Ісуса, сина Єгосадакового, великого священика, та до решти народу, говорячи.</p>
  <p class="verse" id="Hag.2.3"><sup><a href="#Hag.2.3" class="verse-number">3</a></sup> Хто серед вас позостався, що бачив цей дім у першій його славі? А яким ви бачите його тепер? Чи ж не є він супроти того, як ніщо в ваших очах?</p>
  <p class="verse" id="Hag.2.4"><sup><a href="#Hag.2.4" class="verse-number">4</a></sup> А тепер будь мужній, Зоровавелю, говорить Господь, і зміцнися, Ісусе, сину Єгосадаків, священику великий, і зміцнися, ввесь народе землі, говорить Господь, і робіть, бо Я з вами, говорить Господь Саваот.</p>
  <p class="verse" id="Hag.2.5"><sup><a href="#Hag.2.5" class="verse-number">5</a></sup> Слова, яким Я склав з вами заповіта, коли ви виходили з Єгипту, а дух Мій пробуває серед вас, не бійтеся!</p>
  <p class="verse" id="Hag.2.6"><sup><a href="#Hag.2.6" class="verse-number">6</a></sup> Бо так промовляє Господь Саваот: Ще раз, а станеться це незабаром, і Я затрясу небо та землю, і море та суходіл!</p>
  <p class="verse" id="Hag.2.7"><sup><a href="#Hag.2.7" class="verse-number">7</a></sup> І затрясу всіма народами, і прийдуть коштовності всіх народів, і наповню цей дім славою, говорить Господь Саваот.</p>
  <p class="verse" id="Hag.2.8"><sup><a href="#Hag.2.8" class="verse-number">8</a></sup> Моє срібло й Моє золото, говорить Господь Саваот.</p>
  <p class="verse" id="Hag.2.9"><sup><a href="#Hag.2.9" class="verse-number">9</a></sup> Більша буде слава цього останнього дому від першого, говорить Господь Саваот, і на цьому місці Я дам мир, говорить Господь Саваот.</p>
  <p class="verse" id="Hag.2.10"><sup><a href="#Hag.2.10" class="verse-number">10</a></sup> Двадцятого й четвертого дня, дев'ятого місяця, другого року Дарія було слово Господнє через пророка Огія таке:</p>
  <p class="verse" id="Hag.2.11"><sup><a href="#Hag.2.11" class="verse-number">11</a></sup> Так говорить Господь Саваот: Запитай но священиків про Закона, говорячи:</p>
  <p class="verse" id="Hag.2.12"><sup><a href="#Hag.2.12" class="verse-number">12</a></sup> Ось несе хтось освячене м'ясо в полі своєї одежі, і доторкнеться полою своєю до хліба, чи до потрави, чи до вина, чи до оливи, чи до якої поживи, чи стане те освяченим? І священики відповіли та й сказали: Ні!</p>
  <p class="verse" id="Hag.2.13"><sup><a href="#Hag.2.13" class="verse-number">13</a></sup> Тоді Огій сказав: Якщо б нечистий через мертвого доторкнувся до всього цього, чи стане воно нечистим? І відповіли священики та й сказали: Стане нечистим!</p>
  <p class="verse" id="Hag.2.14"><sup><a href="#Hag.2.14" class="verse-number">14</a></sup> І відповів Огій та й сказав: Отакий народ цей, і такий цей люд перед Моїм лицем, говорить Господь, і такий усякий чин їхніх рук, і що вони складають там, нечисте воно!</p>
  <p class="verse" id="Hag.2.15"><sup><a href="#Hag.2.15" class="verse-number">15</a></sup> А тепер зверніть но своє серце на час від цього дня й далі, ще поки не був покладений камінь до каменя в Господньому храмі.</p>
  <p class="verse" id="Hag.2.16"><sup><a href="#Hag.2.16" class="verse-number">16</a></sup> Відколи то було, що приходив бувало до копиці набирати двадцять мір, а було тільки десять, приходив до чавила набрати п'ятдесят мір, а було двадцять.</p>
  <p class="verse" id="Hag.2.17"><sup><a href="#Hag.2.17" class="verse-number">17</a></sup> Бив Я вас посухою й зеленячкою та градом, усі чини ваших рук, та не кликали ви до Мене, говорить Господь.</p>
  <p class="verse" id="Hag.2.18"><sup><a href="#Hag.2.18" class="verse-number">18</a></sup> Зверніть ваші серця на час від цього дня й далі, від дня двадцятого й четвертого, дев'ятого місяця, від того дня, коли був заснований Господній храм, зверніть ваше серце на це.</p>
  <p class="verse" id="Hag.2.19"><sup><a href="#Hag.2.19" class="verse-number">19</a></sup> Чи є ще насіння в коморі? Бо ще виноград, і фіґове дерево, і дерево гранатове, і дерево оливкове, ніщо не приносило плоду. Від цього дня Я поблагословлю їх.</p>
  <p class="verse" id="Hag.2.20"><sup><a href="#Hag.2.20" class="verse-number">20</a></sup> І було слово Господнє до Огія вдруге двадцятого й четвертого дня того ж місяця таке:</p>
  <p class="verse" id="Hag.2.21"><sup><a href="#Hag.2.21" class="verse-number">21</a></sup> Скажи Зоровавелю, намісникові Юдиному, говорячи: Я затрясу небо та землю,</p>
  <p class="verse" id="Hag.2.22"><sup><a href="#Hag.2.22" class="verse-number">22</a></sup> і поперевертаю трони царств, і повигублюю силу поганських царств, і поперевертаю колесниці та тих, хто їздить у них, і попадають коні та їхні верхівці, один мечем одного.</p>
  <p class="verse" id="Hag.2.23"><sup><a href="#Hag.2.23" class="verse-number">23</a></sup> Того дня, говорить Господь Саваот, візьму Я тебе, Зоровавелю, сину Шеалтіїлів, Мій рабе, говорить Господь, і покладу тебе, немов ту печатку, бо Я тебе вибрав, говорить Господь Саваот.</p>
</body>
</html>

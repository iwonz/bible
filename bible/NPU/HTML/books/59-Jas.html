<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Якова</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>Якова</h1>
  <h2>Chapter 1</h2>
  <p class="verse" id="Jas.1.1"><sup><a href="#Jas.1.1" class="verse-number">1</a></sup> Яків, раб Бога й Господа Ісуса Христа, дванадцятьом племенам, які в Розпорошенні, вітаю я вас!</p>
  <p class="verse" id="Jas.1.2"><sup><a href="#Jas.1.2" class="verse-number">2</a></sup> Майте, брати мої, повну радість, коли впадаєте в усілякі випробовування,</p>
  <p class="verse" id="Jas.1.3"><sup><a href="#Jas.1.3" class="verse-number">3</a></sup> знаючи, що досвідчення вашої віри дає терпеливість.</p>
  <p class="verse" id="Jas.1.4"><sup><a href="#Jas.1.4" class="verse-number">4</a></sup> А терпеливість нехай має чин досконалий, щоб ви досконалі та бездоганні були, і недостачі ні в чому не мали.</p>
  <p class="verse" id="Jas.1.5"><sup><a href="#Jas.1.5" class="verse-number">5</a></sup> А якщо кому з вас не стачає мудрости, нехай просить від Бога, що всім дає просто, та не докоряє, і буде вона йому дана.</p>
  <p class="verse" id="Jas.1.6"><sup><a href="#Jas.1.6" class="verse-number">6</a></sup> Але нехай просить із вірою, без жадного сумніву. Бо хто має сумнів, той подібний до морської хвилі, яку жене й кидає вітер.</p>
  <p class="verse" id="Jas.1.7"><sup><a href="#Jas.1.7" class="verse-number">7</a></sup> Нехай бо така людина не гадає, що дістане що від Господа.</p>
  <p class="verse" id="Jas.1.8"><sup><a href="#Jas.1.8" class="verse-number">8</a></sup> Двоєдушна людина непостійна на всіх дорогах своїх.</p>
  <p class="verse" id="Jas.1.9"><sup><a href="#Jas.1.9" class="verse-number">9</a></sup> А понижений брат нехай хвалиться високістю своєю,</p>
  <p class="verse" id="Jas.1.10"><sup><a href="#Jas.1.10" class="verse-number">10</a></sup> а багатий пониженням своїм, бо він промине, як той цвіт трав'яний,</p>
  <p class="verse" id="Jas.1.11"><sup><a href="#Jas.1.11" class="verse-number">11</a></sup> бо сонце зійшло зо спекотою, і траву посушило, і відпав цвіт її, і зникла краса її виду... Так само зів'яне й багатий у дорогах своїх!</p>
  <p class="verse" id="Jas.1.12"><sup><a href="#Jas.1.12" class="verse-number">12</a></sup> Блаженна людина, що витерпить пробу, бо, бувши випробувана, дістане вінця життя, якого Господь обіцяв тим, хто любить Його.</p>
  <p class="verse" id="Jas.1.13"><sup><a href="#Jas.1.13" class="verse-number">13</a></sup> Випробовуваний, хай не каже ніхто: Я від Бога спокушуваний. Бо Бог злом не спокушується, і нікого Він Сам не спокушує.</p>
  <p class="verse" id="Jas.1.14"><sup><a href="#Jas.1.14" class="verse-number">14</a></sup> Але кожен спокушується, як надиться й зводиться пожадливістю власною.</p>
  <p class="verse" id="Jas.1.15"><sup><a href="#Jas.1.15" class="verse-number">15</a></sup> Пожадливість потому, зачавши, народжує гріх, а зроблений гріх народжує смерть.</p>
  <p class="verse" id="Jas.1.16"><sup><a href="#Jas.1.16" class="verse-number">16</a></sup> Не обманюйтесь, брати мої любі!</p>
  <p class="verse" id="Jas.1.17"><sup><a href="#Jas.1.17" class="verse-number">17</a></sup> Усяке добре давання та дар досконалий походить згори від Отця світил, що в Нього нема переміни чи тіні відміни.</p>
  <p class="verse" id="Jas.1.18"><sup><a href="#Jas.1.18" class="verse-number">18</a></sup> Захотівши, Він нас породив словом правди, щоб ми стали якимсь первопочином творів Його.</p>
  <p class="verse" id="Jas.1.19"><sup><a href="#Jas.1.19" class="verse-number">19</a></sup> Отож, мої брати любі, нехай буде кожна людина швидка послухати, забарна говорити, повільна на гнів.</p>
  <p class="verse" id="Jas.1.20"><sup><a href="#Jas.1.20" class="verse-number">20</a></sup> Бо гнів людський не чинить правди Божої.</p>
  <p class="verse" id="Jas.1.21"><sup><a href="#Jas.1.21" class="verse-number">21</a></sup> Тому то відкиньте всіляку нечисть та залишок злоби, і прийміть із лагідністю всіяне слово, що може спасти ваші душі.</p>
  <p class="verse" id="Jas.1.22"><sup><a href="#Jas.1.22" class="verse-number">22</a></sup> Будьте ж виконавцями слова, а не слухачами самими, що себе самих обманюють.</p>
  <p class="verse" id="Jas.1.23"><sup><a href="#Jas.1.23" class="verse-number">23</a></sup> Бо хто слухач слова, а не виконавець, той подібний людині, що риси обличчя свого розглядає у дзеркалі,</p>
  <p class="verse" id="Jas.1.24"><sup><a href="#Jas.1.24" class="verse-number">24</a></sup> бо розгляне себе та й відійде, і зараз забуде, яка вона є.</p>
  <p class="verse" id="Jas.1.25"><sup><a href="#Jas.1.25" class="verse-number">25</a></sup> А хто заглядає в закон досконалий, закон волі, і в нім пробуває, той не буде забудько слухач, але виконавець діла, і він буде блаженний у діянні своїм!</p>
  <p class="verse" id="Jas.1.26"><sup><a href="#Jas.1.26" class="verse-number">26</a></sup> Коли ж хто гадає, що він побожний, і свого язика не вгамовує, та своє серце обманює, марна побожність того!</p>
  <p class="verse" id="Jas.1.27"><sup><a href="#Jas.1.27" class="verse-number">27</a></sup> Чиста й непорочна побожність перед Богом і Отцем оця: зглянутися над сиротами та вдовицями в утисках їхніх, себе берегти чистим від світу.</p>
  <h2>Chapter 2</h2>
  <p class="verse" id="Jas.2.1"><sup><a href="#Jas.2.1" class="verse-number">1</a></sup> Брати мої, не зважаючи на обличчя, майте віру в нашого Господа слави, Ісуса Христа.</p>
  <p class="verse" id="Jas.2.2"><sup><a href="#Jas.2.2" class="verse-number">2</a></sup> Бо коли до вашого зібрання ввійде чоловік із золотим перснем, у шаті блискучій, увійде й бідар у вбогім вбранні,</p>
  <p class="verse" id="Jas.2.3"><sup><a href="#Jas.2.3" class="verse-number">3</a></sup> і ви поглянете на того, хто в шаті блискучій, і скажете йому: Ти сідай вигідно отут, а бідареві прокажете: Ти стань там, чи сідай собі тут на підніжку моїм,</p>
  <p class="verse" id="Jas.2.4"><sup><a href="#Jas.2.4" class="verse-number">4</a></sup> то чи не стало між вами поділення, і не стали ви злодумними суддями?</p>
  <p class="verse" id="Jas.2.5"><sup><a href="#Jas.2.5" class="verse-number">5</a></sup> Послухайте, мої брати любі, чи ж не вибрав Бог бідарів цього світу за багатих вірою й за спадкоємців Царства, яке обіцяв Він тим, хто любить Його?</p>
  <p class="verse" id="Jas.2.6"><sup><a href="#Jas.2.6" class="verse-number">6</a></sup> А ви бідаря зневажили! Хіба не багачі переслідують вас, хіба не вони тягнуть вас на суди?</p>
  <p class="verse" id="Jas.2.7"><sup><a href="#Jas.2.7" class="verse-number">7</a></sup> Хіба не вони зневажають те добре ім'я, що ви ним називаєтесь?</p>
  <p class="verse" id="Jas.2.8"><sup><a href="#Jas.2.8" class="verse-number">8</a></sup> Коли ви Закона Царського виконуєте, за Писанням: Люби свого ближнього, як самого себе, то ви робите добре.</p>
  <p class="verse" id="Jas.2.9"><sup><a href="#Jas.2.9" class="verse-number">9</a></sup> Коли ж дивитеся на обличчя, то чините гріх, бо Закон удоводнює, що ви винуватці.</p>
  <p class="verse" id="Jas.2.10"><sup><a href="#Jas.2.10" class="verse-number">10</a></sup> Бо хто всього Закона виконує, а згрішить в одному, той винним у всьому стає.</p>
  <p class="verse" id="Jas.2.11"><sup><a href="#Jas.2.11" class="verse-number">11</a></sup> Бо Той, Хто сказав: Не чини перелюбства, також наказав: Не вбивай. А хоч ти перелюбства не чиниш, а вб'єш, то ти переступник Закону.</p>
  <p class="verse" id="Jas.2.12"><sup><a href="#Jas.2.12" class="verse-number">12</a></sup> Отак говоріть і отак чиніть, як такі, що будете суджені законом волі.</p>
  <p class="verse" id="Jas.2.13"><sup><a href="#Jas.2.13" class="verse-number">13</a></sup> Бо суд немилосердний на того, хто не вчинив милосердя. Милосердя бо ставиться вище за суд.</p>
  <p class="verse" id="Jas.2.14"><sup><a href="#Jas.2.14" class="verse-number">14</a></sup> Яка користь, брати мої, коли хто говорить, що має віру, але діл не має? Чи може спасти його віра?</p>
  <p class="verse" id="Jas.2.15"><sup><a href="#Jas.2.15" class="verse-number">15</a></sup> Коли ж брат чи сестра будуть нагі, і позбавлені денного покорму,</p>
  <p class="verse" id="Jas.2.16"><sup><a href="#Jas.2.16" class="verse-number">16</a></sup> а хтонебудь із вас до них скаже: Ідіть з миром, грійтесь та їжте, та не дасть їм потрібного тілу, що ж то поможе?</p>
  <p class="verse" id="Jas.2.17"><sup><a href="#Jas.2.17" class="verse-number">17</a></sup> Так само й віра, коли діл не має, мертва в собі!</p>
  <p class="verse" id="Jas.2.18"><sup><a href="#Jas.2.18" class="verse-number">18</a></sup> Але скаже хтонебудь: Маєш ти віру, а я маю діла; покажи мені віру свою без діл твоїх, а я покажу тобі віру свою від діл моїх.</p>
  <p class="verse" id="Jas.2.19"><sup><a href="#Jas.2.19" class="verse-number">19</a></sup> Чи віруєш ти, що Бог один? Добре робиш! Та й демони вірують, і тремтять.</p>
  <p class="verse" id="Jas.2.20"><sup><a href="#Jas.2.20" class="verse-number">20</a></sup> Чи хочеш ти знати, о марна людино, що віра без діл мертва?</p>
  <p class="verse" id="Jas.2.21"><sup><a href="#Jas.2.21" class="verse-number">21</a></sup> Авраам, отець наш, чи він не з діл виправданий був, як поклав був на жертівника свого сина Ісака?</p>
  <p class="verse" id="Jas.2.22"><sup><a href="#Jas.2.22" class="verse-number">22</a></sup> Чи ти бачиш, що віра помогла його ділам, і вдосконалилась віра із діл?</p>
  <p class="verse" id="Jas.2.23"><sup><a href="#Jas.2.23" class="verse-number">23</a></sup> І здійснилося Писання, що каже: Авраам же ввірував Богові, і це йому зараховане в праведність, і був названий він другом Божим.</p>
  <p class="verse" id="Jas.2.24"><sup><a href="#Jas.2.24" class="verse-number">24</a></sup> Отож, чи ви бачите, що людина виправдується від діл, а не тільки від віри?</p>
  <p class="verse" id="Jas.2.25"><sup><a href="#Jas.2.25" class="verse-number">25</a></sup> Чи так само і блудниця Рахав не з діл виправдалась, коли прийняла посланців, і дорогою іншою випустила?</p>
  <p class="verse" id="Jas.2.26"><sup><a href="#Jas.2.26" class="verse-number">26</a></sup> Бо як тіло без духа мертве, так і віра без діл мертва!</p>
  <h2>Chapter 3</h2>
  <p class="verse" id="Jas.3.1"><sup><a href="#Jas.3.1" class="verse-number">1</a></sup> Не багато-хто ставайте, брати мої, учителями, знавши, що більший осуд приймемо.</p>
  <p class="verse" id="Jas.3.2"><sup><a href="#Jas.3.2" class="verse-number">2</a></sup> Бо багато ми всі помиляємось. Коли хто не помиляється в слові, то це муж досконалий, спроможний приборкувати й усе тіло.</p>
  <p class="verse" id="Jas.3.3"><sup><a href="#Jas.3.3" class="verse-number">3</a></sup> От і коням вкладаєм уздечки до рота, щоб корилися нам, і ми всім їхнім тілом керуємо.</p>
  <p class="verse" id="Jas.3.4"><sup><a href="#Jas.3.4" class="verse-number">4</a></sup> От і кораблі, хоч які величезні та гнані вітрами жорстокими, проте найменшим стерном скеровуються, куди хоче стерничий.</p>
  <p class="verse" id="Jas.3.5"><sup><a href="#Jas.3.5" class="verse-number">5</a></sup> Так само й язик, малий член, але хвалиться вельми! Ось маленький огонь, а запалює величезного ліса!</p>
  <p class="verse" id="Jas.3.6"><sup><a href="#Jas.3.6" class="verse-number">6</a></sup> І язик то огонь. Як світ неправости, поставлений так поміж нашими членами, язик сквернить усе тіло, запалює круг життя, і сам запалюється від геєнни.</p>
  <p class="verse" id="Jas.3.7"><sup><a href="#Jas.3.7" class="verse-number">7</a></sup> Бо всяка природа звірів і пташок, гадів і морських потвор приборкується, і приборкана буде природою людською,</p>
  <p class="verse" id="Jas.3.8"><sup><a href="#Jas.3.8" class="verse-number">8</a></sup> та не може ніхто із людей язика вгамувати, він зло безупинне, він повний отрути смертельної!</p>
  <p class="verse" id="Jas.3.9"><sup><a href="#Jas.3.9" class="verse-number">9</a></sup> Ним ми благословляємо Бога й Отця, і ним проклинаєм людей, що створені на Божу подобу.</p>
  <p class="verse" id="Jas.3.10"><sup><a href="#Jas.3.10" class="verse-number">10</a></sup> Із тих самих уст виходить благословення й прокляття. Не повинно, брати мої, щоб так це було!</p>
  <p class="verse" id="Jas.3.11"><sup><a href="#Jas.3.11" class="verse-number">11</a></sup> Хіба з одного отвору виходить вода солодка й гірка?</p>
  <p class="verse" id="Jas.3.12"><sup><a href="#Jas.3.12" class="verse-number">12</a></sup> Хіба може, брати мої, фіґове дерево родити оливки, або виноград фіґи? Солодка вода не тече з солонця.</p>
  <p class="verse" id="Jas.3.13"><sup><a href="#Jas.3.13" class="verse-number">13</a></sup> Хто мудрий і розумний між вами? Нехай він покаже діла свої в лагідній мудрості добрим поводженням!</p>
  <p class="verse" id="Jas.3.14"><sup><a href="#Jas.3.14" class="verse-number">14</a></sup> Коли ж гірку заздрість та сварку ви маєте в серці своєму, то не величайтесь та не говоріть неправди на правду,</p>
  <p class="verse" id="Jas.3.15"><sup><a href="#Jas.3.15" class="verse-number">15</a></sup> це не мудрість, що ніби зверху походить вона, але земна, тілесна та демонська.</p>
  <p class="verse" id="Jas.3.16"><sup><a href="#Jas.3.16" class="verse-number">16</a></sup> Бо де заздрість та сварка, там безлад та всяка зла річ!</p>
  <p class="verse" id="Jas.3.17"><sup><a href="#Jas.3.17" class="verse-number">17</a></sup> А мудрість, що зверху вона, насамперед чиста, а потім спокійна, лагідна, покірлива, повна милосердя та добрих плодів, безстороння та нелукава.</p>
  <p class="verse" id="Jas.3.18"><sup><a href="#Jas.3.18" class="verse-number">18</a></sup> А плід правди сіється творцями миру.</p>
  <h2>Chapter 4</h2>
  <p class="verse" id="Jas.4.1"><sup><a href="#Jas.4.1" class="verse-number">1</a></sup> Звідки війни та свари між вами? Чи не звідси, від ваших пожадливостей, які в ваших членах воюють?</p>
  <p class="verse" id="Jas.4.2"><sup><a href="#Jas.4.2" class="verse-number">2</a></sup> Бажаєте ви та й не маєте, убиваєте й заздрите та досягнути не можете, сваритеся та воюєте та не маєте, бо не прохаєте,</p>
  <p class="verse" id="Jas.4.3"><sup><a href="#Jas.4.3" class="verse-number">3</a></sup> прохаєте та не одержуєте, бо прохаєте на зле, щоб ужити на розкоші свої.</p>
  <p class="verse" id="Jas.4.4"><sup><a href="#Jas.4.4" class="verse-number">4</a></sup> Перелюбники та перелюбниці, чи ж ви не знаєте, що дружба зо світом то ворожнеча супроти Бога? Бо хто хоче бути світові приятелем, той ворогом Божим стається.</p>
  <p class="verse" id="Jas.4.5"><sup><a href="#Jas.4.5" class="verse-number">5</a></sup> Чи ви думаєте, що даремно Писання говорить: Жадає аж до заздрости дух, що в нас пробуває?</p>
  <p class="verse" id="Jas.4.6"><sup><a href="#Jas.4.6" class="verse-number">6</a></sup> Та ще більшу благодать дає, через що й промовляє: Бог противиться гордим, а смиренним дає благодать.</p>
  <p class="verse" id="Jas.4.7"><sup><a href="#Jas.4.7" class="verse-number">7</a></sup> Тож підкоріться Богові та спротивляйтесь дияволові, то й утече він від вас.</p>
  <p class="verse" id="Jas.4.8"><sup><a href="#Jas.4.8" class="verse-number">8</a></sup> Наблизьтесь до Бога, то й Бог наблизиться до вас. Очистьте руки, грішні, та серця освятіть, двоєдушні!</p>
  <p class="verse" id="Jas.4.9"><sup><a href="#Jas.4.9" class="verse-number">9</a></sup> Журіться, сумуйте та плачте! Хай обернеться сміх ваш у плач, а радість у сум!</p>
  <p class="verse" id="Jas.4.10"><sup><a href="#Jas.4.10" class="verse-number">10</a></sup> Упокоріться перед Господнім лицем, і Він вас підійме!</p>
  <p class="verse" id="Jas.4.11"><sup><a href="#Jas.4.11" class="verse-number">11</a></sup> Не обмовляйте, брати, один одного! Бо хто брата свого обмовляє або судить брата, той Закона обмовляє та судить Закона. А коли ти Закона осуджуєш, то ти не виконавець Закона, але суддя.</p>
  <p class="verse" id="Jas.4.12"><sup><a href="#Jas.4.12" class="verse-number">12</a></sup> Один Законодавець і Суддя, що може спасти й погубити. А ти хто такий, що осуджуєш ближнього?</p>
  <p class="verse" id="Jas.4.13"><sup><a href="#Jas.4.13" class="verse-number">13</a></sup> А ну тепер ви, що говорите: Сьогодні чи взавтра ми підем у те чи те місто, і там рік проживемо, та будемо торгувати й заробляти,</p>
  <p class="verse" id="Jas.4.14"><sup><a href="#Jas.4.14" class="verse-number">14</a></sup> ви, що не відаєте, що трапиться взавтра, яке ваше життя? Бо це пара, що на хвильку з'являється, а потім зникає!...</p>
  <p class="verse" id="Jas.4.15"><sup><a href="#Jas.4.15" class="verse-number">15</a></sup> Замість того, щоб вам говорити: Як схоче Господь та будемо живі, то зробимо це або те.</p>
  <p class="verse" id="Jas.4.16"><sup><a href="#Jas.4.16" class="verse-number">16</a></sup> А тепер ви хвалитеся в своїх гордощах, лиха всяка подібна хвальба!</p>
  <p class="verse" id="Jas.4.17"><sup><a href="#Jas.4.17" class="verse-number">17</a></sup> Отож, хто знає, як чинити добро, та не чинить, той має гріх!</p>
  <h2>Chapter 5</h2>
  <p class="verse" id="Jas.5.1"><sup><a href="#Jas.5.1" class="verse-number">1</a></sup> А ну ж тепер ви, багачі, плачте й ридайте над лихом своїм, що вас має спіткати:</p>
  <p class="verse" id="Jas.5.2"><sup><a href="#Jas.5.2" class="verse-number">2</a></sup> ваше багатство згнило, а ваші вбрання міль поїла!</p>
  <p class="verse" id="Jas.5.3"><sup><a href="#Jas.5.3" class="verse-number">3</a></sup> Золото ваше та срібло поіржавіло, а їхня іржа буде свідчити проти вас, і поїсть ваше тіло, немов той огонь! Ви скарби зібрали собі на останні дні!</p>
  <p class="verse" id="Jas.5.4"><sup><a href="#Jas.5.4" class="verse-number">4</a></sup> Ось голосить заплата, що ви затримали в робітників, які жали на ваших полях, і голосіння женців досягли вух Господа Саваота!</p>
  <p class="verse" id="Jas.5.5"><sup><a href="#Jas.5.5" class="verse-number">5</a></sup> Ви розкошували на землі й насолоджувались, серця свої вигодували, немов би на день заколення.</p>
  <p class="verse" id="Jas.5.6"><sup><a href="#Jas.5.6" class="verse-number">6</a></sup> Ви Праведного засудили й убили, Він вам не противився!</p>
  <p class="verse" id="Jas.5.7"><sup><a href="#Jas.5.7" class="verse-number">7</a></sup> Отож, браття, довготерпіть аж до приходу Господа! Ось чекає рільник дорогоцінного плоду землі, довготерпить за нього, аж поки одержить дощ ранній та пізній.</p>
  <p class="verse" id="Jas.5.8"><sup><a href="#Jas.5.8" class="verse-number">8</a></sup> Довготерпіть же й ви, зміцніть серця ваші, бо наблизився прихід Господній!</p>
  <p class="verse" id="Jas.5.9"><sup><a href="#Jas.5.9" class="verse-number">9</a></sup> Не нарікайте один на одного, браття, щоб вас не засуджено, он Суддя стоїть перед дверима!</p>
  <p class="verse" id="Jas.5.10"><sup><a href="#Jas.5.10" class="verse-number">10</a></sup> Візьміть, браття, пророків за приклад страждання та довготерпіння, вони промовляли Господнім Ім'ям!</p>
  <p class="verse" id="Jas.5.11"><sup><a href="#Jas.5.11" class="verse-number">11</a></sup> Отож, за блаженних ми маємо тих, хто витерпів. Ви чули про Йовове терпіння та бачили Господній кінець його, що вельми Господь милостивий та щедрий.</p>
  <p class="verse" id="Jas.5.12"><sup><a href="#Jas.5.12" class="verse-number">12</a></sup> А найперше, браття мої, не кляніться ні небом, ані землею, і ніякою іншою клятвою! Слово ж ваше хай буде: Так, так та Ні, ні, щоб не впасти вам в осуд.</p>
  <p class="verse" id="Jas.5.13"><sup><a href="#Jas.5.13" class="verse-number">13</a></sup> Чи страждає хто з вас? Нехай молиться! Чи тішиться хтось? Хай співає псалми!</p>
  <p class="verse" id="Jas.5.14"><sup><a href="#Jas.5.14" class="verse-number">14</a></sup> Чи хворіє хто з вас? Хай покличе пресвітерів Церкви, і над ним хай помоляться, намастивши його оливою в Господнє Ім'я,</p>
  <p class="verse" id="Jas.5.15"><sup><a href="#Jas.5.15" class="verse-number">15</a></sup> і молитва віри вздоровить недужого, і Господь його підійме, а коли він гріхи був учинив, то вони йому простяться.</p>
  <p class="verse" id="Jas.5.16"><sup><a href="#Jas.5.16" class="verse-number">16</a></sup> Отже, признавайтесь один перед одним у своїх прогріхах, і моліться один за одного, щоб вам уздоровитись. Бо дуже могутня ревна молитва праведного!</p>
  <p class="verse" id="Jas.5.17"><sup><a href="#Jas.5.17" class="verse-number">17</a></sup> Ілля був людина, подібна до нас пристрастями, і він помолився молитвою, щоб дощу не було, і дощу не було на землі аж три роки й шість місяців...</p>
  <p class="verse" id="Jas.5.18"><sup><a href="#Jas.5.18" class="verse-number">18</a></sup> І він знов помолився, і дощу дало небо, а земля вродила свій плід!</p>
  <p class="verse" id="Jas.5.19"><sup><a href="#Jas.5.19" class="verse-number">19</a></sup> Браття мої, коли хто з-поміж вас заблудить від правди, і його хто наверне,</p>
  <p class="verse" id="Jas.5.20"><sup><a href="#Jas.5.20" class="verse-number">20</a></sup> хай знає, що той, хто грішника навернув від його блудної дороги, той душу його спасає від смерти та безліч гріхів покриває!</p>
</body>
</html>

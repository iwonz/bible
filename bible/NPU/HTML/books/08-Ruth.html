<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Рут</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>Рут</h1>
  <h2>Chapter 1</h2>
  <p class="verse" id="Ruth.1.1"><sup><a href="#Ruth.1.1" class="verse-number">1</a></sup> І сталось за часу, коли судді судили, то був голод у Краю. І пішов був чоловік з Юдиного Віфлеєму мешкати в моавських полях, він і жінка та двоє синів його.</p>
  <p class="verse" id="Ruth.1.2"><sup><a href="#Ruth.1.2" class="verse-number">2</a></sup> А ім'я тому чоловікові Елімелех, а ім'я жінці його Ноомі; і ім'я двох синів його Махлон і Кілйон, ефратяни з Віфлеєму Юдиного. І прийшли вони на моавські поля, та й залишилися.</p>
  <p class="verse" id="Ruth.1.3"><sup><a href="#Ruth.1.3" class="verse-number">3</a></sup> І помер Елімелех, муж Ноомі, і зосталася вона та два їхні сини.</p>
  <p class="verse" id="Ruth.1.4"><sup><a href="#Ruth.1.4" class="verse-number">4</a></sup> І взяли вони собі за жінок моавітянок, ім'я одній Орпа, а ім'я другій Рут. І сиділи вони там близько десяти літ.</p>
  <p class="verse" id="Ruth.1.5"><sup><a href="#Ruth.1.5" class="verse-number">5</a></sup> І повмирали й вони обоє, Махлон та Кілйон. І позосталася та жінка по двох дітях своїх та по чоловікові своєму.</p>
  <p class="verse" id="Ruth.1.6"><sup><a href="#Ruth.1.6" class="verse-number">6</a></sup> І встала вона та невістки її, і вернулися з моавських піль, бо почула на моавському полі, що Господь згадав про народ Свій, даючи їм хліба.</p>
  <p class="verse" id="Ruth.1.7"><sup><a href="#Ruth.1.7" class="verse-number">7</a></sup> І вийшла вона з того місця, де була там, та обидві невістки з нею, та й пішли дорогою, щоб вернутися до Юдиного краю.</p>
  <p class="verse" id="Ruth.1.8"><sup><a href="#Ruth.1.8" class="verse-number">8</a></sup> І сказала Ноомі до двох своїх невісток: Ідіть, верніться кожна до дому своєї матері. І нехай Господь зробить із вами милість, як ви зробили з померлими та зо мною.</p>
  <p class="verse" id="Ruth.1.9"><sup><a href="#Ruth.1.9" class="verse-number">9</a></sup> Нехай Господь дасть вам, і ви знайдете відпочинок кожна в домі свого мужа! І вона поцілувала їх, а вони підняли свій голос та плакали.</p>
  <p class="verse" id="Ruth.1.10"><sup><a href="#Ruth.1.10" class="verse-number">10</a></sup> І вони сказали до неї: Ні, з тобою ми вернемось до народу твого!</p>
  <p class="verse" id="Ruth.1.11"><sup><a href="#Ruth.1.11" class="verse-number">11</a></sup> А Ноомі сказала: Вертайтеся, дочки мої, чого ви підете зо мною? Чи я маю ще в утробі своїй синів, а вони стануть вам за чоловіків?</p>
  <p class="verse" id="Ruth.1.12"><sup><a href="#Ruth.1.12" class="verse-number">12</a></sup> Верніться, дочки мої, ідіть, бо я занадто стара, щоб бути для мужа. А коли б я й сказала: Маю надію, і коли б цієї ночі була з мужем, і також породила синів,</p>
  <p class="verse" id="Ruth.1.13"><sup><a href="#Ruth.1.13" class="verse-number">13</a></sup> чи ж ви чекали б їх, аж поки повиростають? Чи ж ви зв'язалися б з ними, щоб не бути замужем? Ні, дочки мої, бо мені значно гірше, як вам, бо Господня рука знайшла мене.</p>
  <p class="verse" id="Ruth.1.14"><sup><a href="#Ruth.1.14" class="verse-number">14</a></sup> І підняли вони голос свій, і заплакали ще. І поцілувала Орпа свою свекруху, а Рут пригорнулася до неї.</p>
  <p class="verse" id="Ruth.1.15"><sup><a href="#Ruth.1.15" class="verse-number">15</a></sup> І сказала Ноомі: Ось зовиця твоя вернулася до народу свого та до богів своїх, вернися й ти за зовицею своєю!</p>
  <p class="verse" id="Ruth.1.16"><sup><a href="#Ruth.1.16" class="verse-number">16</a></sup> А Рут відказала: Не силуй мене, щоб я покинула тебе, щоб я вернулася від тебе, бо куди підеш ти, туди піду й я, а де житимеш ти, там житиму й я. Народ твій буде мій народ, а Бог твій мій Бог.</p>
  <p class="verse" id="Ruth.1.17"><sup><a href="#Ruth.1.17" class="verse-number">17</a></sup> Де помреш ти, там помру й я, і там буду похована. Нехай Господь зробить мені так, і так нехай додасть, і тільки смерть розлучить мене з тобою.</p>
  <p class="verse" id="Ruth.1.18"><sup><a href="#Ruth.1.18" class="verse-number">18</a></sup> І побачила Ноомі, що вона настоює йти за нею, і перестала вговорювати її.</p>
  <p class="verse" id="Ruth.1.19"><sup><a href="#Ruth.1.19" class="verse-number">19</a></sup> І пішли вони вдвох, аж прийшли до Віфлеєму. І сталося, коли вони входили до Віфлеєму, то зашуміло все місто про них, і говорили: Чи це Ноомі?</p>
  <p class="verse" id="Ruth.1.20"><sup><a href="#Ruth.1.20" class="verse-number">20</a></sup> А вона сказала їм: Не кличте мене: Ноомі, кличте мене: Мара, бо велику гіркоту зробив мені Всемогутній.</p>
  <p class="verse" id="Ruth.1.21"><sup><a href="#Ruth.1.21" class="verse-number">21</a></sup> Я заможною пішла була, та порожньою вернув мене Господь. Чого кличете мене: Ноомі, коли Господь свідчив проти мене, а Всемогутній послав мені горе?</p>
  <p class="verse" id="Ruth.1.22"><sup><a href="#Ruth.1.22" class="verse-number">22</a></sup> І вернулася Ноомі та з нею моавітянка Рут, невістка її, що верталася з моавських піль. І прийшли вони до Віфлеєму на початку жнив ячменю.</p>
  <h2>Chapter 2</h2>
  <p class="verse" id="Ruth.2.1"><sup><a href="#Ruth.2.1" class="verse-number">1</a></sup> А Ноомі мала родича свого чоловіка, мужа багатого, з Елімелехового роду, а ім'я йому Боаз.</p>
  <p class="verse" id="Ruth.2.2"><sup><a href="#Ruth.2.2" class="verse-number">2</a></sup> І сказала моавітянка Рут до Ноомі: Піду но я на поле, і назбираю колосся за тим, у кого в очах знайду милість. А та їй сказала: Іди, моя дочко!</p>
  <p class="verse" id="Ruth.2.3"><sup><a href="#Ruth.2.3" class="verse-number">3</a></sup> І пішла вона, і прийшла та й збирала за женцями. А припадок навів її на ділянку поля Боаза, що з Елімелехового роду.</p>
  <p class="verse" id="Ruth.2.4"><sup><a href="#Ruth.2.4" class="verse-number">4</a></sup> Аж ось прийшов із Віфлеєму Боаз, та й сказав до женців: Господь з вами! А вони відказали йому: Нехай поблагословить тебе Господь!</p>
  <p class="verse" id="Ruth.2.5"><sup><a href="#Ruth.2.5" class="verse-number">5</a></sup> І сказав Боаз до слуги свого, поставленого над женцями: Чия це дівчина?</p>
  <p class="verse" id="Ruth.2.6"><sup><a href="#Ruth.2.6" class="verse-number">6</a></sup> І відповів той слуга, поставлений над женцями, і сказав: Дівчина моавітянка вона, що вернулася з Ноомі з моавських піль.</p>
  <p class="verse" id="Ruth.2.7"><sup><a href="#Ruth.2.7" class="verse-number">7</a></sup> А вона сказала: Нехай я збиратиму, та назбираю між снопами за женцями! І прийшла вона, і стала від самого ранку й аж дотепер; а вдома вона була мало.</p>
  <p class="verse" id="Ruth.2.8"><sup><a href="#Ruth.2.8" class="verse-number">8</a></sup> І сказав Боаз до Рут: Ото чуєш, дочко моя, не ходи збирати на іншому полі, і не йди звідси, і так пристань до моїх дівчат.</p>
  <p class="verse" id="Ruth.2.9"><sup><a href="#Ruth.2.9" class="verse-number">9</a></sup> Доглядай цього поля, де будуть жати, і ти підеш за ними. Ось я наказав слугам не займати тебе. А як спрагнеш, то підеш до начинь, та й нап'єшся з того, що поначерпують слуги!</p>
  <p class="verse" id="Ruth.2.10"><sup><a href="#Ruth.2.10" class="verse-number">10</a></sup> І впала вона на обличчя своє, та й вклонилася до землі, і сказала йому: Чому знайшла я милість в очах твоїх, що ти прихилився до мене, хоч я чужа?</p>
  <p class="verse" id="Ruth.2.11"><sup><a href="#Ruth.2.11" class="verse-number">11</a></sup> І відповів Боаз і сказав їй: Докладно розповіджено мені все, що зробила ти з своєю свекрухою по смерті твого чоловіка, і ти кинула батька свого й матір свою та край свого народження, і пішла до народу, якого не знала вчора-позавчора.</p>
  <p class="verse" id="Ruth.2.12"><sup><a href="#Ruth.2.12" class="verse-number">12</a></sup> Нехай Господь заплатить за чин твій, і нехай буде нагорода твоя повна від Господа, Бога Ізраїлевого, що ти прийшла сховатися під крильми Його!</p>
  <p class="verse" id="Ruth.2.13"><sup><a href="#Ruth.2.13" class="verse-number">13</a></sup> А вона сказала: Нехай я знайду милість в очах твоїх, пане мій, бо ти потішив мене, і говорив до серця своєї невільниці. А я не є навіть як одна з твоїх невільниць!</p>
  <p class="verse" id="Ruth.2.14"><sup><a href="#Ruth.2.14" class="verse-number">14</a></sup> І сказав їй Боаз у час їди: Підійди сюди, та з'їж хліба й замочи у квасі шматок свій. І сіла вона збоку женців, а він подав їй праженого зерна. І їла вона й наситилася, і ще й позоставила.</p>
  <p class="verse" id="Ruth.2.15"><sup><a href="#Ruth.2.15" class="verse-number">15</a></sup> І встала вона збирати. А Боаз наказав слугам своїм, говорячи: І між снопами нехай збирає, і не кривдьте її.</p>
  <p class="verse" id="Ruth.2.16"><sup><a href="#Ruth.2.16" class="verse-number">16</a></sup> І також конче киньте їй зо снопів, і позоставте, і буде вона збирати, а ви не лайте її.</p>
  <p class="verse" id="Ruth.2.17"><sup><a href="#Ruth.2.17" class="verse-number">17</a></sup> І збирала вона на полі аж до вечора, і вимолотила те, що назбирала, і було близько ефи ячменю.</p>
  <p class="verse" id="Ruth.2.18"><sup><a href="#Ruth.2.18" class="verse-number">18</a></sup> І понесла вона, і ввійшла до міста, і її свекруха побачила, що вона назбирала. А вона вийняла, і дала їй, що позоставила по своїй їжі.</p>
  <p class="verse" id="Ruth.2.19"><sup><a href="#Ruth.2.19" class="verse-number">19</a></sup> І сказала їй свекруха її: Де ти збирала сьогодні, і де ти робила? Нехай буде благословенний, хто прийняв тебе! І вона розповіла своїй свекрусі, у кого працювала, та й сказала: Ім'я того чоловіка, що я сьогодні робила в нього, Боаз.</p>
  <p class="verse" id="Ruth.2.20"><sup><a href="#Ruth.2.20" class="verse-number">20</a></sup> І сказала Ноомі до невістки своєї: Благословенний він у Господа, що не позбавив милости своєї ані живих, ані померлих. І сказала їй Ноомі: Близький нам той чоловік, він із наших родичів.</p>
  <p class="verse" id="Ruth.2.21"><sup><a href="#Ruth.2.21" class="verse-number">21</a></sup> І сказала моавітянка Рут: Він також сказав мені: Пристань до моїх слуг, аж поки не скінчать моїх жнив.</p>
  <p class="verse" id="Ruth.2.22"><sup><a href="#Ruth.2.22" class="verse-number">22</a></sup> І сказала Ноомі до своєї невістки Рут: Добре, дочко моя, що ти вийдеш з його служницями, щоб не чіпали тебе на іншому полі.</p>
  <p class="verse" id="Ruth.2.23"><sup><a href="#Ruth.2.23" class="verse-number">23</a></sup> І вона пристала до Боазових служниць, щоб збирати аж до закінчення жнив ячменю та жнив пшениці. І вона жила з своєю свекрухою.</p>
  <h2>Chapter 3</h2>
  <p class="verse" id="Ruth.3.1"><sup><a href="#Ruth.3.1" class="verse-number">1</a></sup> І сказала їй свекруха її Ноомі: Дочко моя, ось я пошукаю для тебе місця спочинку, що буде добре тобі.</p>
  <p class="verse" id="Ruth.3.2"><sup><a href="#Ruth.3.2" class="verse-number">2</a></sup> А тепер ось Боаз, наш родич, що була ти з його служницями, ось він цієї ночі буде віяти ячмінь на току.</p>
  <p class="verse" id="Ruth.3.3"><sup><a href="#Ruth.3.3" class="verse-number">3</a></sup> А ти вмийся, і намастися, і надягни на себе кращу одежу свою, та й зійди на тік. Але не показуйся на очі тому чоловікові, аж поки він не скінчить їсти та пити.</p>
  <p class="verse" id="Ruth.3.4"><sup><a href="#Ruth.3.4" class="verse-number">4</a></sup> І станеться, коли він ляже, то ти зауваж те місце, де він лежить. І ти прийдеш, і відкриєш приніжжя його та й ляжеш, а він скаже тобі, що маєш робити.</p>
  <p class="verse" id="Ruth.3.5"><sup><a href="#Ruth.3.5" class="verse-number">5</a></sup> А та відказала до неї: Усе, що ти кажеш мені, я зроблю.</p>
  <p class="verse" id="Ruth.3.6"><sup><a href="#Ruth.3.6" class="verse-number">6</a></sup> І зійшла вона на тік, і зробила все, як наказала їй свекруха її.</p>
  <p class="verse" id="Ruth.3.7"><sup><a href="#Ruth.3.7" class="verse-number">7</a></sup> А Боаз з'їв та випив, та й стало весело йому на серці, і прийшов він покластися біля копиці. А вона тихо прийшла, і відкрила його приніжжя та й лягла.</p>
  <p class="verse" id="Ruth.3.8"><sup><a href="#Ruth.3.8" class="verse-number">8</a></sup> І сталося опівночі, і затремтів той чоловік, та й звівся, аж ось жінка лежить у приніжжі його!</p>
  <p class="verse" id="Ruth.3.9"><sup><a href="#Ruth.3.9" class="verse-number">9</a></sup> І він сказав: Хто ти? А вона відказала: Я невільниця твоя Рут. Простягни ж крило над своєю невільницею, бо ти мій родич.</p>
  <p class="verse" id="Ruth.3.10"><sup><a href="#Ruth.3.10" class="verse-number">10</a></sup> А він сказав: Благословенна ти в Господа, дочко моя! Твоя остання ласка до мене ліпша від першої, що не пішла ти за юнаками, чи вони бідні, чи вони багаті.</p>
  <p class="verse" id="Ruth.3.11"><sup><a href="#Ruth.3.11" class="verse-number">11</a></sup> А тепер, дочко моя, не бійся! Усе, що скажеш, я зроблю тобі, бо все місто народу мого знає, що ти жінка чеснотна!</p>
  <p class="verse" id="Ruth.3.12"><sup><a href="#Ruth.3.12" class="verse-number">12</a></sup> А тепер справді, що я родич, та є родич ще, ближчий від мене.</p>
  <p class="verse" id="Ruth.3.13"><sup><a href="#Ruth.3.13" class="verse-number">13</a></sup> Ночуй цю ніч, а ранком, якщо він викупить тебе добре, нехай викупить. А якщо він не схоче викупити тебе, то викуплю тебе я, як живий Господь! Лежи тут аж до ранку.</p>
  <p class="verse" id="Ruth.3.14"><sup><a href="#Ruth.3.14" class="verse-number">14</a></sup> І лежала вона у приніжжі його аж до ранку, і встала, перше ніж можна розпізнати один одного. А він сказав: Нехай не пізнають, що жінка приходила на тік.</p>
  <p class="verse" id="Ruth.3.15"><sup><a href="#Ruth.3.15" class="verse-number">15</a></sup> І він сказав: Дай хустку, що на тобі, і подерж її. І держала вона її, а він відміряв шість мір ячменю, і поклав на неї, та й пішов до міста.</p>
  <p class="verse" id="Ruth.3.16"><sup><a href="#Ruth.3.16" class="verse-number">16</a></sup> А вона прийшла до своєї свекрухи. А та сказала: Як справа, дочко моя? А вона розповіла їй усе, що зробив їй той чоловік.</p>
  <p class="verse" id="Ruth.3.17"><sup><a href="#Ruth.3.17" class="verse-number">17</a></sup> І сказала: Ці шість мір ячменю він дав мені, бо сказав: Не приходь порожньо до своєї свекрухи.</p>
  <p class="verse" id="Ruth.3.18"><sup><a href="#Ruth.3.18" class="verse-number">18</a></sup> А та сказала: Почекай, моя дочко, аж поки довідаєшся, як випаде справа, бо той чоловік не заспокоїться, доки не викінчить цієї справи сьогодні.</p>
  <h2>Chapter 4</h2>
  <p class="verse" id="Ruth.4.1"><sup><a href="#Ruth.4.1" class="verse-number">1</a></sup> А Боаз прийшов до брами, та й сів там. Аж ось проходить родич, про якого говорив був Боаз. І він сказав йому: Зайди сюди, послухай, і сядь отут! І той зайшов і сів.</p>
  <p class="verse" id="Ruth.4.2"><sup><a href="#Ruth.4.2" class="verse-number">2</a></sup> А Боаз узяв десять мужа зо старших того міста та й сказав: Сідайте тут! І вони посідали.</p>
  <p class="verse" id="Ruth.4.3"><sup><a href="#Ruth.4.3" class="verse-number">3</a></sup> І сказав він до родича: Ділянку поля, що нашого брата Елімелеха, продала Ноомі, яка вернулася з моавського поля.</p>
  <p class="verse" id="Ruth.4.4"><sup><a href="#Ruth.4.4" class="verse-number">4</a></sup> А я постановив: Подам тобі до ушей твоїх, говорячи: Купи при тих, що сидять тут, та при старших мого народу. Якщо викупиш викупи, а якщо не викупиш скажи мені, і нехай я знаю, бо окрім тебе нема кому викупити, а я за тобою. А той сказав: Я викуплю.</p>
  <p class="verse" id="Ruth.4.5"><sup><a href="#Ruth.4.5" class="verse-number">5</a></sup> І сказав Боаз: Того дня, коли набудеш поле з руки Ноомі, то набудеш також моавитянку Рут, жінку померлого, щоб поставити ім'я померлому на наділі його.</p>
  <p class="verse" id="Ruth.4.6"><sup><a href="#Ruth.4.6" class="verse-number">6</a></sup> А родич сказав: Не можу я викупити собі, щоб не понищити свого наділу. Викупи собі мого викупа, бо я не можу викупити.</p>
  <p class="verse" id="Ruth.4.7"><sup><a href="#Ruth.4.7" class="verse-number">7</a></sup> А оце було колись серед Ізраїля на викуп, і на заміну, і на ствердження кожної справи: чоловік здіймав сандалю свою, і давав своєму ближньому, і це було свідоцтвом серед Ізраїля.</p>
  <p class="verse" id="Ruth.4.8"><sup><a href="#Ruth.4.8" class="verse-number">8</a></sup> І сказав родич до Боаза: Купи собі! І зняв свою сандалю.</p>
  <p class="verse" id="Ruth.4.9"><sup><a href="#Ruth.4.9" class="verse-number">9</a></sup> І сказав Боаз до старших та до всього народу: Ви свідки сьогодні, що я набув усе, що Елімелехове, і все, що Кілйонове та Махлонове з руки Ноомі.</p>
  <p class="verse" id="Ruth.4.10"><sup><a href="#Ruth.4.10" class="verse-number">10</a></sup> А також моавітянку Рут, Махлонову жінку, набув я собі за жінку, щоб поставити ім'я померлому на спадкові його, і не буде знищене ім'я померлого між братами його та з брами його місця. Ви сьогодні свідки на це!</p>
  <p class="verse" id="Ruth.4.11"><sup><a href="#Ruth.4.11" class="verse-number">11</a></sup> І сказав увесь народ, що були в брамі, та старші, свідки: Нехай дасть Господь цю жінку, що входить до дому твого, як Рахиль та як Лію, що вони обидві збудували Ізраїлів дім. І розбагатій в Ефраті, і здобуть собі славне ім'я в Віфлеємі.</p>
  <p class="verse" id="Ruth.4.12"><sup><a href="#Ruth.4.12" class="verse-number">12</a></sup> А з насіння, що Господь дасть тобі від цієї молодої жінки, нехай стане дім твій, як дім Переца, що Тамар породила була Юді.</p>
  <p class="verse" id="Ruth.4.13"><sup><a href="#Ruth.4.13" class="verse-number">13</a></sup> І взяв Боаз Рут, і вона стала йому за жінку. І він увійшов до неї, а Господь дав їй вагітність, і вона породила сина.</p>
  <p class="verse" id="Ruth.4.14"><sup><a href="#Ruth.4.14" class="verse-number">14</a></sup> І сказали жінки до Ноомі: Благословенний Господь, що не позбавив тебе сьогодні родича! І буде славним ім'я його серед Ізраїля.</p>
  <p class="verse" id="Ruth.4.15"><sup><a href="#Ruth.4.15" class="verse-number">15</a></sup> І він буде тобі потішителем душі та на виживлення твоєї сивини, бо породила його твоя невістка, що любить тебе, що ліпша тобі за сімох синів.</p>
  <p class="verse" id="Ruth.4.16"><sup><a href="#Ruth.4.16" class="verse-number">16</a></sup> І взяла Ноомі ту дитину, і поклала її на коліна свої, і була їй за няньку.</p>
  <p class="verse" id="Ruth.4.17"><sup><a href="#Ruth.4.17" class="verse-number">17</a></sup> А сусідки назвали ім'я йому, говорячи: Народився син для Ноомі! І назвали ім'я йому: Овед. А він батько Єссея, Давидового батька.</p>
  <p class="verse" id="Ruth.4.18"><sup><a href="#Ruth.4.18" class="verse-number">18</a></sup> А оце Перецові нащадки: Перец породив Гецрона,</p>
  <p class="verse" id="Ruth.4.19"><sup><a href="#Ruth.4.19" class="verse-number">19</a></sup> а Гецрон породив Рама, а Рам породив Аммінадава,</p>
  <p class="verse" id="Ruth.4.20"><sup><a href="#Ruth.4.20" class="verse-number">20</a></sup> а Аммінадав породив Нахшона, а Нахшон породив Салмона;</p>
  <p class="verse" id="Ruth.4.21"><sup><a href="#Ruth.4.21" class="verse-number">21</a></sup> а Салмон породив Боаза, а Боаз породив Оведа;</p>
  <p class="verse" id="Ruth.4.22"><sup><a href="#Ruth.4.22" class="verse-number">22</a></sup> а Овед породив Єссея, а Єссей породив Давида.</p>
</body>
</html>

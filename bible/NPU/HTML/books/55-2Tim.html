<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>2 До Тимотея</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>2 До Тимотея</h1>
  <h2>Chapter 1</h2>
  <p class="verse" id="2Tim.1.1"><sup><a href="#2Tim.1.1" class="verse-number">1</a></sup> Павло, з волі Божої апостол Христа Ісуса, за обітницею життя, що в Христі Ісусі,</p>
  <p class="verse" id="2Tim.1.2"><sup><a href="#2Tim.1.2" class="verse-number">2</a></sup> до Тимофія, сина улюбленого: благодать, милість, мир від Бога Отця й Христа Ісуса, Господа нашого!</p>
  <p class="verse" id="2Tim.1.3"><sup><a href="#2Tim.1.3" class="verse-number">3</a></sup> Дякую Богові, Якому служу від предків чистим сумлінням, що тебе пам'ятаю я завжди в молитвах своїх день і ніч.</p>
  <p class="verse" id="2Tim.1.4"><sup><a href="#2Tim.1.4" class="verse-number">4</a></sup> Я бажаю побачити тебе, пам'ятаючи сльози твої, щоб наповнитись радістю.</p>
  <p class="verse" id="2Tim.1.5"><sup><a href="#2Tim.1.5" class="verse-number">5</a></sup> Я приводжу на пам'ять собі твою нелицемірну віру, що перше була оселилася в бабі твоїй Лоіді та в твоїй матері Евнікії; певен же я, що й у тобі вона оселилась.</p>
  <p class="verse" id="2Tim.1.6"><sup><a href="#2Tim.1.6" class="verse-number">6</a></sup> З цієї причини я нагадую тобі, що ти розгрівав Божого дара, який у тобі через покладання рук моїх.</p>
  <p class="verse" id="2Tim.1.7"><sup><a href="#2Tim.1.7" class="verse-number">7</a></sup> Бо не дав нам Бог духа страху, але сили, і любови, і здорового розуму.</p>
  <p class="verse" id="2Tim.1.8"><sup><a href="#2Tim.1.8" class="verse-number">8</a></sup> Тож, не соромся засвідчення Господа нашого, ні мене, Його в'язня, але страждай з Євангелією за силою Бога,</p>
  <p class="verse" id="2Tim.1.9"><sup><a href="#2Tim.1.9" class="verse-number">9</a></sup> що нас спас і покликав святим покликом, не за наші діла, але з волі Своєї та з благодаті, що нам дана в Христі Ісусі попереду вічних часів.</p>
  <p class="verse" id="2Tim.1.10"><sup><a href="#2Tim.1.10" class="verse-number">10</a></sup> А тепер об'явилась через з'явлення Спасителя нашого Христа Ісуса, що й смерть зруйнував, і вивів на світло життя та нетління Євангелією,</p>
  <p class="verse" id="2Tim.1.11"><sup><a href="#2Tim.1.11" class="verse-number">11</a></sup> що для неї я був настановлений за проповідника, апостола й учителя.</p>
  <p class="verse" id="2Tim.1.12"><sup><a href="#2Tim.1.12" class="verse-number">12</a></sup> З цієї причини й терплю я оце, але не соромлюсь, бо знаю, в Кого я ввірував та впевнився, що має Він силу заховати на той день заставу мою.</p>
  <p class="verse" id="2Tim.1.13"><sup><a href="#2Tim.1.13" class="verse-number">13</a></sup> Май же за взір здорових слів ті, які від мене почув ти у вірі й любові, що в Христі Ісусі вона.</p>
  <p class="verse" id="2Tim.1.14"><sup><a href="#2Tim.1.14" class="verse-number">14</a></sup> Добро припоручене стережи Святим Духом, що в нас пробуває.</p>
  <p class="verse" id="2Tim.1.15"><sup><a href="#2Tim.1.15" class="verse-number">15</a></sup> Ти знаєш оце, що відвернулись від мене всі, хто в Азії, а між ними Фігел та Гермоген.</p>
  <p class="verse" id="2Tim.1.16"><sup><a href="#2Tim.1.16" class="verse-number">16</a></sup> Хай Господь подасть милосердя Онисифоровому дому, бо він часто мене підкріпляв і кайданів моїх не соромився.</p>
  <p class="verse" id="2Tim.1.17"><sup><a href="#2Tim.1.17" class="verse-number">17</a></sup> А коли він до Риму прибув, шукав мене пильно й знайшов,</p>
  <p class="verse" id="2Tim.1.18"><sup><a href="#2Tim.1.18" class="verse-number">18</a></sup> хай Господь йому дасть знайти милість від Господа в день той, скільки ж він послужив був в Ефесі мені, ти відаєш краще!</p>
  <h2>Chapter 2</h2>
  <p class="verse" id="2Tim.2.1"><sup><a href="#2Tim.2.1" class="verse-number">1</a></sup> Отож, сину мій, зміцняйся в благодаті, що в Христі Ісусі вона!</p>
  <p class="verse" id="2Tim.2.2"><sup><a href="#2Tim.2.2" class="verse-number">2</a></sup> А що чув ти від мене при багатьох свідках, те передай вірним людям, що будуть спроможні й інших навчити.</p>
  <p class="verse" id="2Tim.2.3"><sup><a href="#2Tim.2.3" class="verse-number">3</a></sup> А ти терпи лихо, як добрий вояк Христа Ісуса!</p>
  <p class="verse" id="2Tim.2.4"><sup><a href="#2Tim.2.4" class="verse-number">4</a></sup> Бо жаден вояк не в'яжеться в справи життя, аби догодити тому, хто військо збирає.</p>
  <p class="verse" id="2Tim.2.5"><sup><a href="#2Tim.2.5" class="verse-number">5</a></sup> А як хто йде на змаги, то вінка не одержує, якщо незаконно змагається.</p>
  <p class="verse" id="2Tim.2.6"><sup><a href="#2Tim.2.6" class="verse-number">6</a></sup> Трудящому хліборобові належиться першому покуштувати з плоду.</p>
  <p class="verse" id="2Tim.2.7"><sup><a href="#2Tim.2.7" class="verse-number">7</a></sup> Розумій, що я говорю. А Господь нехай дасть тобі розум у всьому.</p>
  <p class="verse" id="2Tim.2.8"><sup><a href="#2Tim.2.8" class="verse-number">8</a></sup> Пам'ятай про Ісуса Христа з насіння Давидового, що воскрес із мертвих, за моєю Євангелією,</p>
  <p class="verse" id="2Tim.2.9"><sup><a href="#2Tim.2.9" class="verse-number">9</a></sup> за яку я терплю муки аж до ув'язнення, як той злочинець. Але Слова Божого не ув'язнити!</p>
  <p class="verse" id="2Tim.2.10"><sup><a href="#2Tim.2.10" class="verse-number">10</a></sup> Через це переношу я все ради вибраних, щоб і вони доступили спасіння, що в Христі Ісусі, зо славою вічною.</p>
  <p class="verse" id="2Tim.2.11"><sup><a href="#2Tim.2.11" class="verse-number">11</a></sup> Вірне слово: коли разом із Ним ми померли, то й житимемо разом із Ним!</p>
  <p class="verse" id="2Tim.2.12"><sup><a href="#2Tim.2.12" class="verse-number">12</a></sup> А коли терпимо, то будемо разом також царювати. А коли відцураємось, то й Він відцурається нас!</p>
  <p class="verse" id="2Tim.2.13"><sup><a href="#2Tim.2.13" class="verse-number">13</a></sup> А коли ми невірні, зостається Він вірним, бо не може зректися Самого Себе!</p>
  <p class="verse" id="2Tim.2.14"><sup><a href="#2Tim.2.14" class="verse-number">14</a></sup> Нагадуй про це й заклинай перед Богом, щоб не сперечались словами, бо нінащо воно, хіба слухачам на руїну.</p>
  <p class="verse" id="2Tim.2.15"><sup><a href="#2Tim.2.15" class="verse-number">15</a></sup> Силкуйся поставити себе перед Богом гідним, працівником бездоганним, що вірно навчає науки правди.</p>
  <p class="verse" id="2Tim.2.16"><sup><a href="#2Tim.2.16" class="verse-number">16</a></sup> Стережися ж базікань марних, бо вони ще більше провадять до безбожности,</p>
  <p class="verse" id="2Tim.2.17"><sup><a href="#2Tim.2.17" class="verse-number">17</a></sup> а їхнє слово, як рак, буде ширитися. Від таких Гіменей і Філіт,</p>
  <p class="verse" id="2Tim.2.18"><sup><a href="#2Tim.2.18" class="verse-number">18</a></sup> що вони погрішилися в правді, казавши, що воскресіння було вже, і віру деяких руйнують.</p>
  <p class="verse" id="2Tim.2.19"><sup><a href="#2Tim.2.19" class="verse-number">19</a></sup> Та однако стоїть міцна Божа основа та має печатку оцю: Господь знає тих, хто Його, та: Нехай від неправди відступиться всякий, хто Господнє Ім'я називає!</p>
  <p class="verse" id="2Tim.2.20"><sup><a href="#2Tim.2.20" class="verse-number">20</a></sup> А в великому домі знаходиться посуд не тільки золотий та срібний, але й дерев'яний та глиняний, і одні посудини на честь, а другі на нечесть.</p>
  <p class="verse" id="2Tim.2.21"><sup><a href="#2Tim.2.21" class="verse-number">21</a></sup> Отож, хто від цього очистить себе, буде посуд на честь, освячений, потрібний Володареві, приготований на всяке добре діло.</p>
  <p class="verse" id="2Tim.2.22"><sup><a href="#2Tim.2.22" class="verse-number">22</a></sup> Стережися молодечих пожадливостей, тримайся правди, віри, любови, миру з тими, хто Господа кличе від чистого серця.</p>
  <p class="verse" id="2Tim.2.23"><sup><a href="#2Tim.2.23" class="verse-number">23</a></sup> А від нерозумних та від невчених змагань ухиляйся, знавши, що вони родять сварки.</p>
  <p class="verse" id="2Tim.2.24"><sup><a href="#2Tim.2.24" class="verse-number">24</a></sup> А раб Господній не повинен сваритись, але бути привітним до всіх, навчальним, до лиха терплячим,</p>
  <p class="verse" id="2Tim.2.25"><sup><a href="#2Tim.2.25" class="verse-number">25</a></sup> що навчав би противників із лагідністю, чи Бог їм не дасть покаяння, щоб правду пізнати,</p>
  <p class="verse" id="2Tim.2.26"><sup><a href="#2Tim.2.26" class="verse-number">26</a></sup> щоб визволитися від сітки диявола, що він уловив їх для роблення волі своєї.</p>
  <h2>Chapter 3</h2>
  <p class="verse" id="2Tim.3.1"><sup><a href="#2Tim.3.1" class="verse-number">1</a></sup> Знай же ти це, що останніми днями настануть тяжкі часи.</p>
  <p class="verse" id="2Tim.3.2"><sup><a href="#2Tim.3.2" class="verse-number">2</a></sup> Будуть бо люди тоді самолюбні, грошолюбні, зарозумілі, горді, богозневажники, батькам неслухняні, невдячні, непобожні,</p>
  <p class="verse" id="2Tim.3.3"><sup><a href="#2Tim.3.3" class="verse-number">3</a></sup> нелюбовні, запеклі, осудливі, нестримливі, жорстокі, ненависники добра,</p>
  <p class="verse" id="2Tim.3.4"><sup><a href="#2Tim.3.4" class="verse-number">4</a></sup> зрадники, нахабні, бундючні, що більше люблять розкоші, аніж люблять Бога,</p>
  <p class="verse" id="2Tim.3.5"><sup><a href="#2Tim.3.5" class="verse-number">5</a></sup> вони мають вигляд благочестя, але сили його відреклися. Відвертайсь від таких!</p>
  <p class="verse" id="2Tim.3.6"><sup><a href="#2Tim.3.6" class="verse-number">6</a></sup> До них бо належать і ті, хто пролазить до хат та зводить жінок, гріхами обтяжених, ведених усякими пожадливостями,</p>
  <p class="verse" id="2Tim.3.7"><sup><a href="#2Tim.3.7" class="verse-number">7</a></sup> що вони завжди вчаться, та ніколи не можуть прийти до пізнання правди.</p>
  <p class="verse" id="2Tim.3.8"><sup><a href="#2Tim.3.8" class="verse-number">8</a></sup> Як Янній та Ямврій протиставилися були Мойсеєві, так і ці протиставляться правді, люди зіпсутого розуму, неуки щодо віри.</p>
  <p class="verse" id="2Tim.3.9"><sup><a href="#2Tim.3.9" class="verse-number">9</a></sup> Та більше не матимуть успіху, бо всім виявиться їхній безум, як і з тими було.</p>
  <p class="verse" id="2Tim.3.10"><sup><a href="#2Tim.3.10" class="verse-number">10</a></sup> Ти ж пішов услід за мною наукою, поступованням, заміром, вірою, витривалістю, любов'ю, терпеливістю,</p>
  <p class="verse" id="2Tim.3.11"><sup><a href="#2Tim.3.11" class="verse-number">11</a></sup> переслідуваннями та стражданнями, що спіткали були мене в Антіохії, в Іконії, у Лістрах, такі переслідування переніс я, та Господь від усіх мене визволив.</p>
  <p class="verse" id="2Tim.3.12"><sup><a href="#2Tim.3.12" class="verse-number">12</a></sup> Та й усі, хто хоче жити побожно у Христі Ісусі, будуть переслідувані.</p>
  <p class="verse" id="2Tim.3.13"><sup><a href="#2Tim.3.13" class="verse-number">13</a></sup> А люди лихі та дурисвіти матимуть успіх у злому, зводячи й зведені бувши.</p>
  <p class="verse" id="2Tim.3.14"><sup><a href="#2Tim.3.14" class="verse-number">14</a></sup> А ти в тім пробувай, чого тебе навчено, і що тобі звірено, відаючи тих, від кого навчився був ти.</p>
  <p class="verse" id="2Tim.3.15"><sup><a href="#2Tim.3.15" class="verse-number">15</a></sup> І ти знаєш з дитинства Писання святе, що може зробити тебе мудрим на спасіння вірою в Христа Ісуса.</p>
  <p class="verse" id="2Tim.3.16"><sup><a href="#2Tim.3.16" class="verse-number">16</a></sup> Усе Писання Богом надхнене, і корисне до навчання, до докору, до направи, до виховання в праведності,</p>
  <p class="verse" id="2Tim.3.17"><sup><a href="#2Tim.3.17" class="verse-number">17</a></sup> щоб Божа людина була досконала, до всякого доброго діла готова.</p>
  <h2>Chapter 4</h2>
  <p class="verse" id="2Tim.4.1"><sup><a href="#2Tim.4.1" class="verse-number">1</a></sup> Отже, я свідкую тобі перед Богом і Христом Ісусом, що Він має судити живих і мертвих за Свого приходу та за Свого Царства.</p>
  <p class="verse" id="2Tim.4.2"><sup><a href="#2Tim.4.2" class="verse-number">2</a></sup> Проповідуй Слово, допоминайся вчасно-невчасно, докоряй, забороняй, переконуй з терпеливістю та з наукою.</p>
  <p class="verse" id="2Tim.4.3"><sup><a href="#2Tim.4.3" class="verse-number">3</a></sup> Настане бо час, коли здорової науки не будуть триматись, але за своїми пожадливостями виберуть собі вчителів, щоб вони їхні вуха влещували.</p>
  <p class="verse" id="2Tim.4.4"><sup><a href="#2Tim.4.4" class="verse-number">4</a></sup> Вони слух свій від правди відвернуть та до байок нахиляться.</p>
  <p class="verse" id="2Tim.4.5"><sup><a href="#2Tim.4.5" class="verse-number">5</a></sup> Але ти будь пильний у всьому, терпи лихо, виконуй працю благовісника, сповняй свою службу.</p>
  <p class="verse" id="2Tim.4.6"><sup><a href="#2Tim.4.6" class="verse-number">6</a></sup> Бо я вже за жертву стаю, і час відходу мого вже настав.</p>
  <p class="verse" id="2Tim.4.7"><sup><a href="#2Tim.4.7" class="verse-number">7</a></sup> Я змагався добрим змагом, свій біг закінчив, віру зберіг.</p>
  <p class="verse" id="2Tim.4.8"><sup><a href="#2Tim.4.8" class="verse-number">8</a></sup> Наостанку мені призначається вінок праведности, якого мені того дня дасть Господь, Суддя праведний; і не тільки мені, але й усім, хто прихід Його полюбив.</p>
  <p class="verse" id="2Tim.4.9"><sup><a href="#2Tim.4.9" class="verse-number">9</a></sup> Подбай незабаром прибути до мене.</p>
  <p class="verse" id="2Tim.4.10"><sup><a href="#2Tim.4.10" class="verse-number">10</a></sup> Бо Димас мене кинув, цей вік полюбивши, і пішов до Солуня, Крискент до Галатії, Тит до Далматії.</p>
  <p class="verse" id="2Tim.4.11"><sup><a href="#2Tim.4.11" class="verse-number">11</a></sup> Зо мною сам тільки Лука. Візьми Марка, і приведи з собою, бо мені він потрібний для служби.</p>
  <p class="verse" id="2Tim.4.12"><sup><a href="#2Tim.4.12" class="verse-number">12</a></sup> А Тихика послав я в Ефес.</p>
  <p class="verse" id="2Tim.4.13"><sup><a href="#2Tim.4.13" class="verse-number">13</a></sup> Як будеш іти, то плаща принеси, що його я в Троаді зоставив у Карпа, і книжки, особливо пергаменові.</p>
  <p class="verse" id="2Tim.4.14"><sup><a href="#2Tim.4.14" class="verse-number">14</a></sup> Котляр Олександер накоїв був лиха чимало мені... Нехай Господь йому віддасть за його вчинками!</p>
  <p class="verse" id="2Tim.4.15"><sup><a href="#2Tim.4.15" class="verse-number">15</a></sup> Стережись його й ти, бо він міцно противився нашим словам!</p>
  <p class="verse" id="2Tim.4.16"><sup><a href="#2Tim.4.16" class="verse-number">16</a></sup> При першій моїй обороні жаден не був при мені, але всі покинули мене... Хай Господь їм того не полічить!</p>
  <p class="verse" id="2Tim.4.17"><sup><a href="#2Tim.4.17" class="verse-number">17</a></sup> Але Господь став при мені та й мене підкріпив, щоб проповідь виконалась через мене, та щоб усі погани почули її. І я визволився з пащі лев'ячої...</p>
  <p class="verse" id="2Tim.4.18"><sup><a href="#2Tim.4.18" class="verse-number">18</a></sup> А від усякого вчинку лихого Господь мене визволить та збереже для Свого Небесного Царства. Йому слава на віки вічні, амінь!</p>
  <p class="verse" id="2Tim.4.19"><sup><a href="#2Tim.4.19" class="verse-number">19</a></sup> Поздоров Прискиллу й Акилу та дім Онисифора.</p>
  <p class="verse" id="2Tim.4.20"><sup><a href="#2Tim.4.20" class="verse-number">20</a></sup> Ераст позостався в Коринті, а Трохима лишив я слабого в Мілеті.</p>
  <p class="verse" id="2Tim.4.21"><sup><a href="#2Tim.4.21" class="verse-number">21</a></sup> Попильнуй прийти до зими. Вітає тебе Еввул, і Пуд, і Лин, і Клавдія, і вся браття.</p>
  <p class="verse" id="2Tim.4.22"><sup><a href="#2Tim.4.22" class="verse-number">22</a></sup> Господь з твоїм духом! Благодать з вами! Амінь.</p>
</body>
</html>

<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Epistula I Ioannis</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>Epistula I Ioannis</h1>
  <h2>Chapter 1</h2>
  <p class="verse" id="1John.1.1"><sup><a href="#1John.1.1" class="verse-number">1</a></sup> Quod fuit ab initio, quod audi vimus, quod vidimus oculis no stris, quod perspeximus, et manus nostrae contrectaverunt de verbo vitae</p>
  <p class="verse" id="1John.1.2"><sup><a href="#1John.1.2" class="verse-number">2</a></sup> - et vita apparuit, et vidimus et testamur et annuntiamus vobis vitam aeternam, quae erat coram Patre et apparuit nobis -</p>
  <p class="verse" id="1John.1.3"><sup><a href="#1John.1.3" class="verse-number">3</a></sup> quod vidimus et audivimus, annuntiamus et vobis, ut et vos communionem habeatis nobiscum. Communio autem nostra est cum Patre et cum Filio eius Iesu Christo.</p>
  <p class="verse" id="1John.1.4"><sup><a href="#1John.1.4" class="verse-number">4</a></sup> Et haec scribimus nos, ut gaudium nostrum sit plenum.</p>
  <p class="verse" id="1John.1.5"><sup><a href="#1John.1.5" class="verse-number">5</a></sup> Et haec est annuntiatio, quam audivimus ab eo et annuntiamus vobis, quoniam Deus lux est, et tenebrae in eo non sunt ullae.</p>
  <p class="verse" id="1John.1.6"><sup><a href="#1John.1.6" class="verse-number">6</a></sup> Si dixerimus quoniam communionem habemus cum eo, et in tenebris ambulamus, mentimur et non facimus veritatem;</p>
  <p class="verse" id="1John.1.7"><sup><a href="#1John.1.7" class="verse-number">7</a></sup> si autem in luce ambulemus, sicut ipse est in luce, communionem habemus ad invicem, et sanguis Iesu Filii eius mundat nos ab omni peccato.</p>
  <p class="verse" id="1John.1.8"><sup><a href="#1John.1.8" class="verse-number">8</a></sup> Si dixerimus quoniam peccatum non habemus, nosmetipsos seducimus, et veritas in nobis non est.</p>
  <p class="verse" id="1John.1.9"><sup><a href="#1John.1.9" class="verse-number">9</a></sup> Si confiteamur peccata nostra, fidelis est et iustus, ut remittat nobis peccata et emundet nos ab omni iniustitia.</p>
  <p class="verse" id="1John.1.10"><sup><a href="#1John.1.10" class="verse-number">10</a></sup> Si dixerimus quoniam non peccavimus, mendacem facimus eum, et verbum eius non est in nobis.</p>
  <h2>Chapter 2</h2>
  <p class="verse" id="1John.2.1"><sup><a href="#1John.2.1" class="verse-number">1</a></sup> Filioli mei, haec scribo vobis, ut non peccetis. Sed si quis pecca verit, advocatum habemus ad Patrem, Iesum Christum iustum;</p>
  <p class="verse" id="1John.2.2"><sup><a href="#1John.2.2" class="verse-number">2</a></sup> et ipse est propitiatio pro peccatis nostris, non pro nostris autem tantum sed etiam pro totius mundi.</p>
  <p class="verse" id="1John.2.3"><sup><a href="#1John.2.3" class="verse-number">3</a></sup> Et in hoc cognoscimus quoniam novimus eum: si mandata eius servemus.</p>
  <p class="verse" id="1John.2.4"><sup><a href="#1John.2.4" class="verse-number">4</a></sup> Qui dicit: " Novi eum ", et mandata eius non servat, mendax est, et in isto veritas non est;</p>
  <p class="verse" id="1John.2.5"><sup><a href="#1John.2.5" class="verse-number">5</a></sup> qui autem servat verbum eius, vere in hoc caritas Dei consummata est. In hoc cognoscimus quoniam in ipso sumus.</p>
  <p class="verse" id="1John.2.6"><sup><a href="#1John.2.6" class="verse-number">6</a></sup> Qui dicit se in ipso manere, debet, sicut ille ambulavit, et ipse ambulare.</p>
  <p class="verse" id="1John.2.7"><sup><a href="#1John.2.7" class="verse-number">7</a></sup> Carissimi, non mandatum novum scribo vobis sed mandatum vetus, quod habuistis ab initio: mandatum vetus est verbum, quod audistis.</p>
  <p class="verse" id="1John.2.8"><sup><a href="#1John.2.8" class="verse-number">8</a></sup> Verumtamen mandatum novum scribo vobis, quod est verum in ipso et in vobis, quoniam tenebrae transeunt, et lumen verum iam lucet.</p>
  <p class="verse" id="1John.2.9"><sup><a href="#1John.2.9" class="verse-number">9</a></sup> Qui dicit se in luce esse, et fratrem suum odit, in tenebris est usque adhuc.</p>
  <p class="verse" id="1John.2.10"><sup><a href="#1John.2.10" class="verse-number">10</a></sup> Qui diligit fratrem suum, in lumine manet, et scandalum ei non est;</p>
  <p class="verse" id="1John.2.11"><sup><a href="#1John.2.11" class="verse-number">11</a></sup> qui autem odit fratrem suum, in tenebris est et in tenebris ambulat et nescit quo vadat, quoniam tenebrae obcaecaverunt oculos eius.</p>
  <p class="verse" id="1John.2.12"><sup><a href="#1John.2.12" class="verse-number">12</a></sup> Scribo vobis, filioli: Remissa sunt vobis peccata propter nomen eius.</p>
  <p class="verse" id="1John.2.13"><sup><a href="#1John.2.13" class="verse-number">13</a></sup> Scribo vobis, patres: Nostis eum, qui ab initio est. Scribo vobis, adulescentes: Vicistis Malignum.</p>
  <p class="verse" id="1John.2.14"><sup><a href="#1John.2.14" class="verse-number">14</a></sup> Scripsi vobis, parvuli: Nostis Patrem. Scripsi vobis, patres: Nostis eum, qui ab initio est. Scripsi vobis, adulescentes: Fortes estis, et verbum Dei in vobis manet, et vicistis Malignum.</p>
  <p class="verse" id="1John.2.15"><sup><a href="#1John.2.15" class="verse-number">15</a></sup> Nolite diligere mundum neque ea, quae in mundo sunt. Si quis diligit mundum, non est caritas Patris in eo;</p>
  <p class="verse" id="1John.2.16"><sup><a href="#1John.2.16" class="verse-number">16</a></sup> quoniam omne, quod est in mundo, concupiscentia carnis et concupiscentia oculorum et iactantia divitiarum, non est ex Patre, sed ex mundo est.</p>
  <p class="verse" id="1John.2.17"><sup><a href="#1John.2.17" class="verse-number">17</a></sup> Et mundus transit, et concupiscentia eius; qui autem facit voluntatem Dei, manet in aeternum.</p>
  <p class="verse" id="1John.2.18"><sup><a href="#1John.2.18" class="verse-number">18</a></sup> Filioli, novissima hora est; et sicut audistis quia antichristus venit, ita nunc antichristi multi adsunt, unde cognoscimus quoniam novissima hora est.</p>
  <p class="verse" id="1John.2.19"><sup><a href="#1John.2.19" class="verse-number">19</a></sup> Ex nobis prodierunt, sed non erant ex nobis, nam si fuissent ex nobis, permansissent nobiscum; sed ut manifestaretur quoniam illi omnes non sunt ex nobis.</p>
  <p class="verse" id="1John.2.20"><sup><a href="#1John.2.20" class="verse-number">20</a></sup> Sed vos unctionem habetis a Sancto et scitis omnes.</p>
  <p class="verse" id="1John.2.21"><sup><a href="#1John.2.21" class="verse-number">21</a></sup> Non scripsi vobis quasi nescientibus veritatem sed quasi scientibus eam, et quoniam omne mendacium ex veritate non est.</p>
  <p class="verse" id="1John.2.22"><sup><a href="#1John.2.22" class="verse-number">22</a></sup> Quis est mendax, nisi is qui negat quoniam Iesus est Christus? Hic est antichristus, qui negat Patrem et Filium.</p>
  <p class="verse" id="1John.2.23"><sup><a href="#1John.2.23" class="verse-number">23</a></sup> Omnis, qui negat Filium, nec Patrem habet; qui confitetur Filium, et Patrem habet.</p>
  <p class="verse" id="1John.2.24"><sup><a href="#1John.2.24" class="verse-number">24</a></sup> Vos, quod audistis ab initio, in vobis permaneat; si in vobis permanserit, quod ab initio audistis, et vos in Filio et in Patre manebitis.</p>
  <p class="verse" id="1John.2.25"><sup><a href="#1John.2.25" class="verse-number">25</a></sup> Et haec est repromissio, quam ipse pollicitus est nobis: vitam aeternam.</p>
  <p class="verse" id="1John.2.26"><sup><a href="#1John.2.26" class="verse-number">26</a></sup> Haec scripsi vobis de eis, qui seducunt vos.</p>
  <p class="verse" id="1John.2.27"><sup><a href="#1John.2.27" class="verse-number">27</a></sup> Et vos, unctionem, quam accepistis ab eo, manet in vobis, et non necesse habetis, ut aliquis doceat vos; sed sicut unctio ipsius docet vos de omnibus, et verum est, et non est mendacium, et, sicut docuit vos, manetis in eo.</p>
  <p class="verse" id="1John.2.28"><sup><a href="#1John.2.28" class="verse-number">28</a></sup> Et nunc, filioli, manete in eo, ut, cum apparuerit, habeamus fiduciam et non confundamur ab eo in adventu eius.</p>
  <p class="verse" id="1John.2.29"><sup><a href="#1John.2.29" class="verse-number">29</a></sup> Si scitis quoniam iustus est, scitote quoniam et omnis, qui facit iustitiam, ex ipso natus est.</p>
  <h2>Chapter 3</h2>
  <p class="verse" id="1John.3.1"><sup><a href="#1John.3.1" class="verse-number">1</a></sup> Videte qualem caritatem dedit nobis Pater, ut filii Dei nomine mur, et sumus! Propter hoc mundus non cognoscit nos, quia non cognovit eum.</p>
  <p class="verse" id="1John.3.2"><sup><a href="#1John.3.2" class="verse-number">2</a></sup> Carissimi, nunc filii Dei sumus, et nondum manifestatum est quid erimus; scimus quoniam, cum ipse apparuerit, similes ei erimus, quoniam videbimus eum, sicuti est.</p>
  <p class="verse" id="1John.3.3"><sup><a href="#1John.3.3" class="verse-number">3</a></sup> Et omnis, qui habet spem hanc in eo, purificat se, sicut ille purus est.</p>
  <p class="verse" id="1John.3.4"><sup><a href="#1John.3.4" class="verse-number">4</a></sup> Omnis, qui facit peccatum, et iniquitatem facit, quia peccatum est iniquitas.</p>
  <p class="verse" id="1John.3.5"><sup><a href="#1John.3.5" class="verse-number">5</a></sup> Et scitis quoniam ille apparuit, ut peccata tolleret, et peccatum in eo non est.</p>
  <p class="verse" id="1John.3.6"><sup><a href="#1John.3.6" class="verse-number">6</a></sup> Omnis, qui in eo manet, non peccat; omnis, qui peccat, non vidit eum nec novit eum.</p>
  <p class="verse" id="1John.3.7"><sup><a href="#1John.3.7" class="verse-number">7</a></sup> Filioli, nemo vos seducat. Qui facit iustitiam, iustus est, sicut ille iustus est;</p>
  <p class="verse" id="1John.3.8"><sup><a href="#1John.3.8" class="verse-number">8</a></sup> qui facit peccatum, ex Diabolo est, quoniam a principio Diabolus peccat. Propter hoc apparuit Filius Dei, ut dissolvat opera Diaboli.</p>
  <p class="verse" id="1John.3.9"><sup><a href="#1John.3.9" class="verse-number">9</a></sup> Omnis, qui natus est ex Deo, peccatum non facit, quoniam semen ipsius in eo manet; et non potest peccare, quoniam ex Deo natus est.</p>
  <p class="verse" id="1John.3.10"><sup><a href="#1John.3.10" class="verse-number">10</a></sup> In hoc manifesti sunt filii Dei et filii Diaboli: omnis, qui non facit iustitiam, non est ex Deo, et qui non diligit fratrem suum.</p>
  <p class="verse" id="1John.3.11"><sup><a href="#1John.3.11" class="verse-number">11</a></sup> Quoniam haec est annuntiatio, quam audistis ab initio, ut diligamus alterutrum.</p>
  <p class="verse" id="1John.3.12"><sup><a href="#1John.3.12" class="verse-number">12</a></sup> Non sicut Cain: ex Maligno erat et occidit fratrem suum. Et propter quid occidit eum? Quoniam opera eius maligna erant, fratris autem eius iusta.</p>
  <p class="verse" id="1John.3.13"><sup><a href="#1John.3.13" class="verse-number">13</a></sup> Nolite mirari, fratres, si odit vos mundus.</p>
  <p class="verse" id="1John.3.14"><sup><a href="#1John.3.14" class="verse-number">14</a></sup> Nos scimus quoniam transivimus de morte in vitam, quoniam diligimus fratres; qui non diligit, manet in morte.</p>
  <p class="verse" id="1John.3.15"><sup><a href="#1John.3.15" class="verse-number">15</a></sup> Omnis, qui odit fratrem suum, homicida est, et scitis quoniam omnis homicida non habet vitam aeternam in semetipso manentem.</p>
  <p class="verse" id="1John.3.16"><sup><a href="#1John.3.16" class="verse-number">16</a></sup> In hoc novimus caritatem, quoniam ille pro nobis animam suam posuit; et nos debemus pro fratribus animas ponere.</p>
  <p class="verse" id="1John.3.17"><sup><a href="#1John.3.17" class="verse-number">17</a></sup> Qui habuerit substantiam mundi et viderit fratrem suum necesse habere et clauserit viscera sua ab eo, quomodo caritas Dei manet in eo?</p>
  <p class="verse" id="1John.3.18"><sup><a href="#1John.3.18" class="verse-number">18</a></sup> Filioli, non diligamus verbo nec lingua sed in opere et veritate.</p>
  <p class="verse" id="1John.3.19"><sup><a href="#1John.3.19" class="verse-number">19</a></sup> In hoc cognoscemus quoniam ex veritate sumus, et in conspectu eius placabimus corda nostra,</p>
  <p class="verse" id="1John.3.20"><sup><a href="#1John.3.20" class="verse-number">20</a></sup> quoniam si reprehenderit nos cor, maior est Deus corde nostro et cognoscit omnia.</p>
  <p class="verse" id="1John.3.21"><sup><a href="#1John.3.21" class="verse-number">21</a></sup> Carissimi, si cor nostrum non reprehenderit nos, fiduciam habemus ad Deum</p>
  <p class="verse" id="1John.3.22"><sup><a href="#1John.3.22" class="verse-number">22</a></sup> et, quodcumque petierimus, accipimus ab eo, quoniam mandata eius custodimus et ea, quae sunt placita coram eo, facimus.</p>
  <p class="verse" id="1John.3.23"><sup><a href="#1John.3.23" class="verse-number">23</a></sup> Et hoc est mandatum eius, ut credamus nomini Filii eius Iesu Christi et diligamus alterutrum, sicut dedit mandatum nobis.</p>
  <p class="verse" id="1John.3.24"><sup><a href="#1John.3.24" class="verse-number">24</a></sup> Et, qui servat mandata eius, in ipso manet, et ipse in eo; et in hoc cognoscimus quoniam manet in nobis, ex Spiritu, quem nobis dedit.</p>
  <h2>Chapter 4</h2>
  <p class="verse" id="1John.4.1"><sup><a href="#1John.4.1" class="verse-number">1</a></sup> Carissimi, nolite omni spiritui credere, sed probate spiritus si ex Deo sint, quoniam multi pseudoprophetae prodierunt in mundum.</p>
  <p class="verse" id="1John.4.2"><sup><a href="#1John.4.2" class="verse-number">2</a></sup> In hoc cognoscitis Spiritum Dei: omnis spiritus, qui confitetur Iesum Christum in carne venisse, ex Deo est.</p>
  <p class="verse" id="1John.4.3"><sup><a href="#1John.4.3" class="verse-number">3</a></sup> Et omnis spiritus, qui non confitetur Iesum, ex Deo non est; et hoc est antichristi, quod audistis quoniam venit, et nunc iam in mundo est.</p>
  <p class="verse" id="1John.4.4"><sup><a href="#1John.4.4" class="verse-number">4</a></sup> Vos ex Deo estis, filioli, et vicistis eos, quoniam maior est, qui in vobis est, quam qui in mundo.</p>
  <p class="verse" id="1John.4.5"><sup><a href="#1John.4.5" class="verse-number">5</a></sup> Ipsi ex mundo sunt; ideo ex mundo loquuntur, et mundus eos audit.</p>
  <p class="verse" id="1John.4.6"><sup><a href="#1John.4.6" class="verse-number">6</a></sup> Nos ex Deo sumus. Qui cognoscit Deum, audit nos; qui non est ex Deo, non audit nos. Ex hoc cognoscimus Spiritum veritatis et spiritum erroris.</p>
  <p class="verse" id="1John.4.7"><sup><a href="#1John.4.7" class="verse-number">7</a></sup> Carissimi, diligamus invicem, quoniam caritas ex Deo est; et omnis, qui diligit, ex Deo natus est et cognoscit Deum.</p>
  <p class="verse" id="1John.4.8"><sup><a href="#1John.4.8" class="verse-number">8</a></sup> Qui non diligit, non cognovit Deum, quoniam Deus caritas est.</p>
  <p class="verse" id="1John.4.9"><sup><a href="#1John.4.9" class="verse-number">9</a></sup> In hoc apparuit caritas Dei in nobis, quoniam Filium suum unigenitum misit Deus in mundum, ut vivamus per eum.</p>
  <p class="verse" id="1John.4.10"><sup><a href="#1John.4.10" class="verse-number">10</a></sup> In hoc est caritas, non quasi nos dilexerimus Deum, sed quoniam ipse dilexit nos et misit Filium suum propitiationem pro peccatis nostris.</p>
  <p class="verse" id="1John.4.11"><sup><a href="#1John.4.11" class="verse-number">11</a></sup> Carissimi, si sic Deus dilexit nos, et nos debemus alterutrum diligere.</p>
  <p class="verse" id="1John.4.12"><sup><a href="#1John.4.12" class="verse-number">12</a></sup> Deum nemo vidit umquam; si diligamus invicem, Deus in nobis manet, et caritas eius in nobis consummata est.</p>
  <p class="verse" id="1John.4.13"><sup><a href="#1John.4.13" class="verse-number">13</a></sup> In hoc cognoscimus quoniam in ipso manemus, et ipse in nobis, quoniam de Spiritu suo dedit nobis.</p>
  <p class="verse" id="1John.4.14"><sup><a href="#1John.4.14" class="verse-number">14</a></sup> Et nos vidimus et testificamur quoniam Pater misit Filium salvatorem mundi.</p>
  <p class="verse" id="1John.4.15"><sup><a href="#1John.4.15" class="verse-number">15</a></sup> Quisque confessus fuerit: " Iesus est Filius Dei ", Deus in ipso manet, et ipse in Deo.</p>
  <p class="verse" id="1John.4.16"><sup><a href="#1John.4.16" class="verse-number">16</a></sup> Et nos, qui credidimus, novimus caritatem, quam habet Deus in nobis. Deus caritas est; et, qui manet in caritate, in Deo manet, et Deus in eo manet.</p>
  <p class="verse" id="1John.4.17"><sup><a href="#1John.4.17" class="verse-number">17</a></sup> In hoc consummata est caritas nobiscum, ut fiduciam habeamus in die iudicii; quia sicut ille est, et nos sumus in hoc mundo.</p>
  <p class="verse" id="1John.4.18"><sup><a href="#1John.4.18" class="verse-number">18</a></sup> Timor non est in caritate, sed perfecta caritas foras mittit timorem, quoniam timor poenam habet; qui autem timet, non est consummatus in caritate.</p>
  <p class="verse" id="1John.4.19"><sup><a href="#1John.4.19" class="verse-number">19</a></sup> Nos diligimus, quoniam ipse prior dilexit nos.</p>
  <p class="verse" id="1John.4.20"><sup><a href="#1John.4.20" class="verse-number">20</a></sup> Si quis dixerit: " Diligo Deum ", et fratrem suum oderit, mendax est; qui enim non diligit fratrem suum, quem videt, Deum, quem non videt, non potest diligere.</p>
  <p class="verse" id="1John.4.21"><sup><a href="#1John.4.21" class="verse-number">21</a></sup> Et hoc mandatum habemus ab eo, ut, qui diligit Deum, diligat et fratrem suum.</p>
  <h2>Chapter 5</h2>
  <p class="verse" id="1John.5.1"><sup><a href="#1John.5.1" class="verse-number">1</a></sup> Omnis, qui credit quoniam Iesus est Christus, ex Deo natus est; et omnis, qui diligit Deum, qui genuit, diligit et eum, qui natus est ex eo.</p>
  <p class="verse" id="1John.5.2"><sup><a href="#1John.5.2" class="verse-number">2</a></sup> In hoc cognoscimus quoniam diligimus natos Dei, cum Deum diligamus et mandata eius faciamus.</p>
  <p class="verse" id="1John.5.3"><sup><a href="#1John.5.3" class="verse-number">3</a></sup> Haec est enim caritas Dei, ut mandata eius servemus; et mandata eius gravia non sunt,</p>
  <p class="verse" id="1John.5.4"><sup><a href="#1John.5.4" class="verse-number">4</a></sup> quoniam omne, quod natum est ex Deo, vincit mundum; et haec est victoria, quae vicit mundum: fides nostra.</p>
  <p class="verse" id="1John.5.5"><sup><a href="#1John.5.5" class="verse-number">5</a></sup> Quis est qui vincit mundum, nisi qui credit quoniam Iesus est Filius Dei?</p>
  <p class="verse" id="1John.5.6"><sup><a href="#1John.5.6" class="verse-number">6</a></sup> Hic est, qui venit per aquam et sanguinem, Iesus Christus; non in aqua solum sed in aqua et in sanguine. Et Spiritus est, qui testificatur, quoniam Spiritus est veritas.</p>
  <p class="verse" id="1John.5.7"><sup><a href="#1John.5.7" class="verse-number">7</a></sup> Quia tres sunt, qui testificantur:</p>
  <p class="verse" id="1John.5.8"><sup><a href="#1John.5.8" class="verse-number">8</a></sup> Spiritus et aqua et sanguis; et hi tres in unum sunt.</p>
  <p class="verse" id="1John.5.9"><sup><a href="#1John.5.9" class="verse-number">9</a></sup> Si testimonium hominum accipimus, testimonium Dei maius est, quoniam hoc est testimonium Dei, quia testificatus est de Filio suo.</p>
  <p class="verse" id="1John.5.10"><sup><a href="#1John.5.10" class="verse-number">10</a></sup> Qui credit in Filium Dei, habet testimonium in se. Qui non credit Deo, mendacem facit eum, quoniam non credidit in testimonium, quod testificatus est Deus de Filio suo.</p>
  <p class="verse" id="1John.5.11"><sup><a href="#1John.5.11" class="verse-number">11</a></sup> Et hoc est testimonium, quoniam vitam aeternam dedit nobis Deus, et haec vita in Filio eius est.</p>
  <p class="verse" id="1John.5.12"><sup><a href="#1John.5.12" class="verse-number">12</a></sup> Qui habet Filium, habet vitam; qui non habet Filium Dei, vitam non habet.</p>
  <p class="verse" id="1John.5.13"><sup><a href="#1John.5.13" class="verse-number">13</a></sup> Haec scripsi vobis, ut sciatis quoniam vitam habetis aeternam, qui creditis in nomen Filii Dei.</p>
  <p class="verse" id="1John.5.14"><sup><a href="#1John.5.14" class="verse-number">14</a></sup> Et haec est fiducia, quam habemus ad eum, quia si quid petierimus secundum voluntatem eius, audit nos.</p>
  <p class="verse" id="1John.5.15"><sup><a href="#1John.5.15" class="verse-number">15</a></sup> Et si scimus quoniam audit nos, quidquid petierimus, scimus quoniam habemus petitiones, quas postulavimus ab eo.</p>
  <p class="verse" id="1John.5.16"><sup><a href="#1John.5.16" class="verse-number">16</a></sup> Si quis videt fratrem suum peccare peccatum non ad mortem, petet, et dabit ei Deus vitam, peccantibus non ad mortem. Est peccatum ad mortem; non pro illo dico, ut roget.</p>
  <p class="verse" id="1John.5.17"><sup><a href="#1John.5.17" class="verse-number">17</a></sup> Omnis iniustitia peccatum est, et est peccatum non ad mortem.</p>
  <p class="verse" id="1John.5.18"><sup><a href="#1John.5.18" class="verse-number">18</a></sup> Scimus quoniam omnis, qui natus est ex Deo, non peccat, sed ille, qui genitus est ex Deo, conservat eum, et Malignus non tangit eum.</p>
  <p class="verse" id="1John.5.19"><sup><a href="#1John.5.19" class="verse-number">19</a></sup> Scimus quoniam ex Deo sumus, et mundus totus in Maligno positus est.</p>
  <p class="verse" id="1John.5.20"><sup><a href="#1John.5.20" class="verse-number">20</a></sup> Et scimus quoniam Filius Dei venit et dedit nobis sensum, ut cognoscamus eum, qui verus est; et sumus in eo, qui verus est, in Filio eius Iesu Christo. Hic est qui verus est, Deus et vita aeterna.</p>
  <p class="verse" id="1John.5.21"><sup><a href="#1John.5.21" class="verse-number">21</a></sup> Filioli, custodite vos a simulacris!</p>
</body>
</html>

<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Epistula II Petri</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>Epistula II Petri</h1>
  <h2>Chapter 1</h2>
  <p class="verse" id="2Pet.1.1"><sup><a href="#2Pet.1.1" class="verse-number">1</a></sup> Simon Petrus servus et apo stolus Iesu Christi his, qui coae qualem nobis sortiti sunt fidem in iustitia Dei nostri et salvatoris Iesu Christi:</p>
  <p class="verse" id="2Pet.1.2"><sup><a href="#2Pet.1.2" class="verse-number">2</a></sup> gratia vobis et pax multiplicetur in cognitione Dei et Iesu Domini nostri.</p>
  <p class="verse" id="2Pet.1.3"><sup><a href="#2Pet.1.3" class="verse-number">3</a></sup> Quomodo omnia nobis divinae virtutis suae ad vitam et pietatem donatae per cognitionem eius, qui vocavit nos propria gloria et virtute,</p>
  <p class="verse" id="2Pet.1.4"><sup><a href="#2Pet.1.4" class="verse-number">4</a></sup> per quae pretiosa et maxima nobis promissa donata sunt, ut per haec efficiamini divinae consortes naturae, fugientes eam, quae in mundo est in concupiscentia, corruptionem;</p>
  <p class="verse" id="2Pet.1.5"><sup><a href="#2Pet.1.5" class="verse-number">5</a></sup> et propter hoc ipsum curam omnem subinferentes ministrate in fide vestra virtutem, in virtute autem scientiam,</p>
  <p class="verse" id="2Pet.1.6"><sup><a href="#2Pet.1.6" class="verse-number">6</a></sup> in scientia autem continentiam, in continentia autem patientiam, in patientia autem pietatem,</p>
  <p class="verse" id="2Pet.1.7"><sup><a href="#2Pet.1.7" class="verse-number">7</a></sup> in pietate autem amorem fraternitatis, in amore autem fraternitatis caritatem.</p>
  <p class="verse" id="2Pet.1.8"><sup><a href="#2Pet.1.8" class="verse-number">8</a></sup> Haec enim vobis, cum adsint et abundent, non vacuos nec sine fructu vos constituunt in Domini nostri Iesu Christi cognitionem;</p>
  <p class="verse" id="2Pet.1.9"><sup><a href="#2Pet.1.9" class="verse-number">9</a></sup> cui enim non praesto sunt haec, caecus est et nihil procul cernens, oblivionem accipiens purgationis veterum suorum delictorum.</p>
  <p class="verse" id="2Pet.1.10"><sup><a href="#2Pet.1.10" class="verse-number">10</a></sup> Quapropter, fratres, magis satagite, ut firmam vestram vocationem et electionem faciatis. Haec enim facientes non offendetis aliquando;</p>
  <p class="verse" id="2Pet.1.11"><sup><a href="#2Pet.1.11" class="verse-number">11</a></sup> sic enim abundanter ministrabitur vobis introitus in aeternum regnum Domini nostri et salvatoris Iesu Christi.</p>
  <p class="verse" id="2Pet.1.12"><sup><a href="#2Pet.1.12" class="verse-number">12</a></sup> Propter quod incipiam vos semper commonere de his, et quidem scientes et confirmatos in praesenti veritate.</p>
  <p class="verse" id="2Pet.1.13"><sup><a href="#2Pet.1.13" class="verse-number">13</a></sup> Iustum autem arbitror, quamdiu sum in hoc tabernaculo, suscitare vos in commonitione,</p>
  <p class="verse" id="2Pet.1.14"><sup><a href="#2Pet.1.14" class="verse-number">14</a></sup> certus quod velox est depositio tabernaculi mei, secundum quod et Dominus noster Iesus Christus significavit mihi;</p>
  <p class="verse" id="2Pet.1.15"><sup><a href="#2Pet.1.15" class="verse-number">15</a></sup> dabo autem operam et frequenter habere vos post obitum meum, ut horum memoriam faciatis.</p>
  <p class="verse" id="2Pet.1.16"><sup><a href="#2Pet.1.16" class="verse-number">16</a></sup> Non enim captiosas fabulas secuti notam fecimus vobis Domini nostri Iesu Christi virtutem et adventum, sed speculatores facti illius magnitudinis.</p>
  <p class="verse" id="2Pet.1.17"><sup><a href="#2Pet.1.17" class="verse-number">17</a></sup> Accipiens enim a Deo Patre honorem et gloriam, voce prolata ad eum huiuscemodi a magnifica gloria: " Filius meus, dilectus meus hic est, in quo ego mihi complacui ";</p>
  <p class="verse" id="2Pet.1.18"><sup><a href="#2Pet.1.18" class="verse-number">18</a></sup> et hanc vocem nos audivimus de caelo prolatam, cum essemus cum ipso in monte sancto.</p>
  <p class="verse" id="2Pet.1.19"><sup><a href="#2Pet.1.19" class="verse-number">19</a></sup> Et habemus firmiorem propheticum sermonem, cui bene facitis attendentes quasi lucernae lucenti in caliginoso loco, donec dies illucescat, et lucifer oriatur in cordibus vestris,</p>
  <p class="verse" id="2Pet.1.20"><sup><a href="#2Pet.1.20" class="verse-number">20</a></sup> hoc primum intellegentes quod omnis prophetia Scripturae propria interpretatione non fit;</p>
  <p class="verse" id="2Pet.1.21"><sup><a href="#2Pet.1.21" class="verse-number">21</a></sup> non enim voluntate humana prolata est prophetia aliquando, sed a Spiritu Sancto ducti locuti sunt a Deo homines.</p>
  <h2>Chapter 2</h2>
  <p class="verse" id="2Pet.2.1"><sup><a href="#2Pet.2.1" class="verse-number">1</a></sup> Fuerunt vero et pseudopro phetae in populo, sicut et in vo bis erunt magistri mendaces, qui introducent sectas perditionis et eum, qui emit eos, Dominatorem negantes superducent sibi celerem perditionem.</p>
  <p class="verse" id="2Pet.2.2"><sup><a href="#2Pet.2.2" class="verse-number">2</a></sup> Et multi sequentur eorum luxurias, propter quos via veritatis blasphemabitur;</p>
  <p class="verse" id="2Pet.2.3"><sup><a href="#2Pet.2.3" class="verse-number">3</a></sup> et in avaritia fictis verbis de vobis negotiabuntur. Quibus iudicium iam olim non cessat, et perditio eorum non dormitat.</p>
  <p class="verse" id="2Pet.2.4"><sup><a href="#2Pet.2.4" class="verse-number">4</a></sup> Si enim Deus angelis peccantibus non pepercit, sed rudentibus inferni detractos in tartarum tradidit in iudicium reservatos:</p>
  <p class="verse" id="2Pet.2.5"><sup><a href="#2Pet.2.5" class="verse-number">5</a></sup> et originali mundo non pepercit, sed octavum Noe iustitiae praeconem custodivit diluvium mundo impiorum inducens;</p>
  <p class="verse" id="2Pet.2.6"><sup><a href="#2Pet.2.6" class="verse-number">6</a></sup> et civitates Sodomae et Gomorrae in cinerem redigens eversione damnavit, exemplum ponens eorum, quae sunt impiis futura:</p>
  <p class="verse" id="2Pet.2.7"><sup><a href="#2Pet.2.7" class="verse-number">7</a></sup> et iustum Lot oppressum a nefandorum luxuria conversationis eruit:</p>
  <p class="verse" id="2Pet.2.8"><sup><a href="#2Pet.2.8" class="verse-number">8</a></sup> aspectu enim et auditu iustus habitans apud eos, de die in diem animam iustam iniquis operibus cruciabat.</p>
  <p class="verse" id="2Pet.2.9"><sup><a href="#2Pet.2.9" class="verse-number">9</a></sup> Novit Dominus pios de tentatione eripere, iniquos vero in diem iudicii puniendos reservare,</p>
  <p class="verse" id="2Pet.2.10"><sup><a href="#2Pet.2.10" class="verse-number">10</a></sup> maxime autem eos, qui post carnem in concupiscentia immunditiae ambulant dominationemque contemnunt.Audaces, superbi, glorias non metuunt blasphemantes,</p>
  <p class="verse" id="2Pet.2.11"><sup><a href="#2Pet.2.11" class="verse-number">11</a></sup> ubi angeli fortitudine et virtute cum sint maiores, non portant adversum illas coram Domino iudicium blasphemiae.</p>
  <p class="verse" id="2Pet.2.12"><sup><a href="#2Pet.2.12" class="verse-number">12</a></sup> Hi vero, velut irrationabilia animalia naturaliter genita in captionem et in corruptionem, in his, quae ignorant, blasphemantes, in corruptione sua et corrumpentur</p>
  <p class="verse" id="2Pet.2.13"><sup><a href="#2Pet.2.13" class="verse-number">13</a></sup> inviti percipientes mercedem iniustitiae; voluptatem existimantes diei delicias, coinquinationes et maculae deliciis affluentes, in voluptatibus suis luxuriantes vobiscum,</p>
  <p class="verse" id="2Pet.2.14"><sup><a href="#2Pet.2.14" class="verse-number">14</a></sup> oculos habentes plenos adulterae et incessabiles delicti, pellicientes animas instabiles, cor exercitatum avaritiae habentes, maledictionis filii;</p>
  <p class="verse" id="2Pet.2.15"><sup><a href="#2Pet.2.15" class="verse-number">15</a></sup> derelinquentes rectam viam erraverunt, secuti viam Balaam ex Bosor, qui mercedem iniquitatis amavit,</p>
  <p class="verse" id="2Pet.2.16"><sup><a href="#2Pet.2.16" class="verse-number">16</a></sup> correptionem vero habuit suae praevaricationis; subiugale mutum in hominis voce loquens prohibuit prophetae insipientiam.</p>
  <p class="verse" id="2Pet.2.17"><sup><a href="#2Pet.2.17" class="verse-number">17</a></sup> Hi sunt fontes sine aqua, et nebulae turbine exagitatae, quibus caligo tenebrarum reservatur.</p>
  <p class="verse" id="2Pet.2.18"><sup><a href="#2Pet.2.18" class="verse-number">18</a></sup> Superba enim vanitatis loquentes pelliciunt in concupiscentiis carnis luxuriis illos, qui paululum effugiunt eos, qui in errore conversantur,</p>
  <p class="verse" id="2Pet.2.19"><sup><a href="#2Pet.2.19" class="verse-number">19</a></sup> libertatem illis promittentes, cum ipsi servi sint corruptionis; a quo enim quis superatus est, huius servus est.</p>
  <p class="verse" id="2Pet.2.20"><sup><a href="#2Pet.2.20" class="verse-number">20</a></sup> Si enim refugientes coinquinationes mundi in cognitione Domini nostri et Salvatoris Iesu Christi his rursus implicati superantur, facta sunt eis posteriora deteriora prioribus.</p>
  <p class="verse" id="2Pet.2.21"><sup><a href="#2Pet.2.21" class="verse-number">21</a></sup> Melius enim erat illis non cognoscere viam iustitiae, quam post agnitionem retrorsum converti ab eo, quod illis traditum est, sancto mandato.</p>
  <p class="verse" id="2Pet.2.22"><sup><a href="#2Pet.2.22" class="verse-number">22</a></sup> Contigit enim eis illud veri proverbii: Canis reversus ad suum vomitum ",et " Sus lota in volutabro luti ".</p>
  <h2>Chapter 3</h2>
  <p class="verse" id="2Pet.3.1"><sup><a href="#2Pet.3.1" class="verse-number">1</a></sup> Hanc vobis, carissimi, iam se cundam scribo epistulam, in quibus excito vestram in commonitione sinceram mentem,</p>
  <p class="verse" id="2Pet.3.2"><sup><a href="#2Pet.3.2" class="verse-number">2</a></sup> ut memores sitis eorum, quae praedicta sunt verborum a sanctis prophetis, et ab apostolis traditi vobis praecepti Domini et Salvatoris;</p>
  <p class="verse" id="2Pet.3.3"><sup><a href="#2Pet.3.3" class="verse-number">3</a></sup> hoc primum scientes, quod venient in novissimis diebus in illusione illudentes, iuxta proprias concupiscentias suas ambulantes,</p>
  <p class="verse" id="2Pet.3.4"><sup><a href="#2Pet.3.4" class="verse-number">4</a></sup> dicentes: " Ubi est promissio adventus eius? Ex quo enim patres dormierunt, omnia sic perseverant ab initio creaturae ".</p>
  <p class="verse" id="2Pet.3.5"><sup><a href="#2Pet.3.5" class="verse-number">5</a></sup> Latet enim eos hoc volentes, quod caeli erant prius, et terra de aqua et per aquam consistens Dei verbo,</p>
  <p class="verse" id="2Pet.3.6"><sup><a href="#2Pet.3.6" class="verse-number">6</a></sup> per quae ille tunc mundus aqua inundatus periit;</p>
  <p class="verse" id="2Pet.3.7"><sup><a href="#2Pet.3.7" class="verse-number">7</a></sup> caeli autem, qui nunc sunt, et terra eodem verbo repositi sunt igni, servati in diem iudicii et perditionis impiorum hominum.</p>
  <p class="verse" id="2Pet.3.8"><sup><a href="#2Pet.3.8" class="verse-number">8</a></sup> Unum vero hoc non lateat vos, carissimi, quia unus dies apud Dominum sicut mille anni, et mille anni sicut dies unus.</p>
  <p class="verse" id="2Pet.3.9"><sup><a href="#2Pet.3.9" class="verse-number">9</a></sup> Non tardat Dominus promissionem, sicut quidam tarditatem existimant, sed patienter agit in vos nolens aliquos perire, sed omnes ad paenitentiam reverti.</p>
  <p class="verse" id="2Pet.3.10"><sup><a href="#2Pet.3.10" class="verse-number">10</a></sup> Adveniet autem dies Domini ut fur, in qua caeli magno impetu transient, elementa vero calore solventur, et terra et opera, quae in ea invenientur.</p>
  <p class="verse" id="2Pet.3.11"><sup><a href="#2Pet.3.11" class="verse-number">11</a></sup> Cum haec omnia ita dissolvenda sint, quales oportet esse vos in sanctis conversationibus et pietatibus,</p>
  <p class="verse" id="2Pet.3.12"><sup><a href="#2Pet.3.12" class="verse-number">12</a></sup> exspectantes et properantes adventum diei Dei, propter quam caeli ardentes solventur, et elementa ignis ardore tabescent!</p>
  <p class="verse" id="2Pet.3.13"><sup><a href="#2Pet.3.13" class="verse-number">13</a></sup> Novos vero caelos et terram novam secundum promissum ipsius exspectamus, in quibus iustitia habitat.</p>
  <p class="verse" id="2Pet.3.14"><sup><a href="#2Pet.3.14" class="verse-number">14</a></sup> Propter quod, carissimi, haec exspectantes satagite immaculati et inviolati ei inveniri in pace;</p>
  <p class="verse" id="2Pet.3.15"><sup><a href="#2Pet.3.15" class="verse-number">15</a></sup> et Domini nostri longanimitatem, salutem arbitramini, sicut et carissimus frater noster Paulus secundum datam sibi sapientiam scripsit vobis,</p>
  <p class="verse" id="2Pet.3.16"><sup><a href="#2Pet.3.16" class="verse-number">16</a></sup> sicut et in omnibus epistulis loquens in eis de his; in quibus sunt quaedam difficilia intellectu, quae indocti et instabiles depravant, sicut et ceteras Scripturas, ad suam ipsorum perditionem.</p>
  <p class="verse" id="2Pet.3.17"><sup><a href="#2Pet.3.17" class="verse-number">17</a></sup> Vos igitur, dilecti, praescientes custodite, ne iniquorum errore simul abducti excidatis a propria firmitate;</p>
  <p class="verse" id="2Pet.3.18"><sup><a href="#2Pet.3.18" class="verse-number">18</a></sup> crescite vero in gratia et in cognitione Domini nostri et Salvatoris Iesu Christi. Ipsi gloria et nunc et in diem aeternitatis. Amen.</p>
</body>
</html>

<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Epistula I ad Timotheum</title>
  <style>
    body { font-family: serif; max-width: 70ch; margin: 0 auto; padding: 2rem; }
    .verse { margin: 0.5rem 0; }
    .verse-number { vertical-align: super; font-size: 0.8em; }
    h1, h2 { font-family: sans-serif; }
  </style>
</head>
<body>
  <h1>Epistula I ad Timotheum</h1>
  <h2>Chapter 1</h2>
  <p class="verse" id="1Tim.1.1"><sup><a href="#1Tim.1.1" class="verse-number">1</a></sup> Paulus, apostolus Christi Iesu secundum praeceptum Dei sal vatoris nostri et Christi Iesu spei nostrae,</p>
  <p class="verse" id="1Tim.1.2"><sup><a href="#1Tim.1.2" class="verse-number">2</a></sup> Timotheo germano filio in fide: gratia, misericordia, pax a Deo Patre et Christo Iesu Domino nostro.</p>
  <p class="verse" id="1Tim.1.3"><sup><a href="#1Tim.1.3" class="verse-number">3</a></sup> Sicut rogavi te, ut remaneres Ephesi, cum irem in Macedoniam, ut praeciperes quibusdam, ne aliter docerent</p>
  <p class="verse" id="1Tim.1.4"><sup><a href="#1Tim.1.4" class="verse-number">4</a></sup> neque intenderent fabulis et genealogiis interminatis, quae quaestiones praestant magis quam dispensationem Dei, quae est in fide;</p>
  <p class="verse" id="1Tim.1.5"><sup><a href="#1Tim.1.5" class="verse-number">5</a></sup> finis autem praecepti est caritas de corde puro et conscientia bona et fide non ficta,</p>
  <p class="verse" id="1Tim.1.6"><sup><a href="#1Tim.1.6" class="verse-number">6</a></sup> a quibus quidam aberrantes conversi sunt in vaniloquium,</p>
  <p class="verse" id="1Tim.1.7"><sup><a href="#1Tim.1.7" class="verse-number">7</a></sup> volentes esse legis doctores, non intellegentes neque quae loquuntur neque de quibus affirmant.</p>
  <p class="verse" id="1Tim.1.8"><sup><a href="#1Tim.1.8" class="verse-number">8</a></sup> Scimus autem quia bona est lex, si quis ea legitime utatur,</p>
  <p class="verse" id="1Tim.1.9"><sup><a href="#1Tim.1.9" class="verse-number">9</a></sup> sciens hoc quia iusto lex non est posita sed iniustis et non subiectis, impiis et peccatoribus, sceleratis et contaminatis, patricidis et matricidis, homicidis,</p>
  <p class="verse" id="1Tim.1.10"><sup><a href="#1Tim.1.10" class="verse-number">10</a></sup> fornicariis, masculorum concubitoribus, plagiariis, mendacibus, periuris et si quid aliud sanae doctrinae adversatur,</p>
  <p class="verse" id="1Tim.1.11"><sup><a href="#1Tim.1.11" class="verse-number">11</a></sup> secundum evangelium gloriae beati Dei, quod creditum est mihi.</p>
  <p class="verse" id="1Tim.1.12"><sup><a href="#1Tim.1.12" class="verse-number">12</a></sup> Gratiam habeo ei, qui me confortavit, Christo Iesu Domino nostro, quia fidelem me existimavit ponens in ministerio,</p>
  <p class="verse" id="1Tim.1.13"><sup><a href="#1Tim.1.13" class="verse-number">13</a></sup> qui prius fui blasphemus et persecutor et contumeliosus; sed misericordiam consecutus sum, quia ignorans feci in incredulitate;</p>
  <p class="verse" id="1Tim.1.14"><sup><a href="#1Tim.1.14" class="verse-number">14</a></sup> superabundavit autem gratia Domini nostri cum fide et dilectione, quae sunt in Christo Iesu.</p>
  <p class="verse" id="1Tim.1.15"><sup><a href="#1Tim.1.15" class="verse-number">15</a></sup> Fidelis sermo et omni acceptione dignus: Christus Iesus venit in mundum peccatores salvos facere; quorum primus ego sum,</p>
  <p class="verse" id="1Tim.1.16"><sup><a href="#1Tim.1.16" class="verse-number">16</a></sup> sed ideo misericordiam consecutus sum, ut in me primo ostenderet Christus Iesus omnem longanimitatem, ad informationem eorum, qui credituri sunt illi in vitam aeternam.</p>
  <p class="verse" id="1Tim.1.17"><sup><a href="#1Tim.1.17" class="verse-number">17</a></sup> Regi autem saeculorum, incorruptibili, invisibili, soli Deo honor et gloria in saecula saeculorum. Amen.</p>
  <p class="verse" id="1Tim.1.18"><sup><a href="#1Tim.1.18" class="verse-number">18</a></sup> Hoc praeceptum commendo tibi, fili Timothee, secundum praecedentes super te prophetias, ut milites in illis bonam militiam</p>
  <p class="verse" id="1Tim.1.19"><sup><a href="#1Tim.1.19" class="verse-number">19</a></sup> habens fidem et bonam conscientiam, quam quidam repellentes circa fidem naufragaverunt;</p>
  <p class="verse" id="1Tim.1.20"><sup><a href="#1Tim.1.20" class="verse-number">20</a></sup> ex quibus est Hymenaeus et Alexander, quos tradidi Satanae, ut discant non blasphemare.</p>
  <h2>Chapter 2</h2>
  <p class="verse" id="1Tim.2.1"><sup><a href="#1Tim.2.1" class="verse-number">1</a></sup> Obsecro igitur primo omnium fieri obsecrationes, orationes, postulationes, gratiarum actiones pro omnibus hominibus,</p>
  <p class="verse" id="1Tim.2.2"><sup><a href="#1Tim.2.2" class="verse-number">2</a></sup> pro regibus et omnibus, qui in sublimitate sunt, ut quietam et tranquillam vitam agamus in omni pietate et castitate.</p>
  <p class="verse" id="1Tim.2.3"><sup><a href="#1Tim.2.3" class="verse-number">3</a></sup> Hoc bonum est et acceptum coram salvatore nostro Deo,</p>
  <p class="verse" id="1Tim.2.4"><sup><a href="#1Tim.2.4" class="verse-number">4</a></sup> qui omnes homines vult salvos fieri et ad agnitionem veritatis venire.</p>
  <p class="verse" id="1Tim.2.5"><sup><a href="#1Tim.2.5" class="verse-number">5</a></sup> Unus enim Deus, unus et mediator Dei et hominum, homo Christus Iesus,</p>
  <p class="verse" id="1Tim.2.6"><sup><a href="#1Tim.2.6" class="verse-number">6</a></sup> qui dedit redemptionem semetipsum pro omnibus, testimonium temporibus suis;</p>
  <p class="verse" id="1Tim.2.7"><sup><a href="#1Tim.2.7" class="verse-number">7</a></sup> in quod positus sum ego praedicator et apostolus - veritatem dico, non mentior - doctor gentium in fide et veritate.</p>
  <p class="verse" id="1Tim.2.8"><sup><a href="#1Tim.2.8" class="verse-number">8</a></sup> Volo ergo viros orare in omni loco levantes puras manus sine ira et disceptatione;</p>
  <p class="verse" id="1Tim.2.9"><sup><a href="#1Tim.2.9" class="verse-number">9</a></sup> similiter et mulieres in habitu ornato cum verecundia et sobrietate ornantes se, non in tortis crinibus et auro aut margaritis vel veste pretiosa,</p>
  <p class="verse" id="1Tim.2.10"><sup><a href="#1Tim.2.10" class="verse-number">10</a></sup> sed, quod decet mulieres, profitentes pietatem per opera bona.</p>
  <p class="verse" id="1Tim.2.11"><sup><a href="#1Tim.2.11" class="verse-number">11</a></sup> Mulier in tranquillitate discat cum omni subiectione;</p>
  <p class="verse" id="1Tim.2.12"><sup><a href="#1Tim.2.12" class="verse-number">12</a></sup> docere autem mulieri non permitto neque dominari in virum, sed esse in tranquillitate.</p>
  <p class="verse" id="1Tim.2.13"><sup><a href="#1Tim.2.13" class="verse-number">13</a></sup> Adam enim primus formatus est, deinde Eva;</p>
  <p class="verse" id="1Tim.2.14"><sup><a href="#1Tim.2.14" class="verse-number">14</a></sup> et Adam non est seductus, mulier autem seducta in praevaricatione fuit.</p>
  <p class="verse" id="1Tim.2.15"><sup><a href="#1Tim.2.15" class="verse-number">15</a></sup> Salvabitur autem per filiorum generationem, si permanserint in fide et dilectione et sanctificatione cum sobrietate.</p>
  <h2>Chapter 3</h2>
  <p class="verse" id="1Tim.3.1"><sup><a href="#1Tim.3.1" class="verse-number">1</a></sup> Fidelis sermo: si quis episco patum appetit, bonum opus de siderat.</p>
  <p class="verse" id="1Tim.3.2"><sup><a href="#1Tim.3.2" class="verse-number">2</a></sup> Oportet ergo episcopum irreprehensibilem esse, unius uxoris virum, sobrium, prudentem, ornatum, hospitalem, doctorem,</p>
  <p class="verse" id="1Tim.3.3"><sup><a href="#1Tim.3.3" class="verse-number">3</a></sup> non vinolentum, non percussorem sed modestum, non litigiosum, non cupidum,</p>
  <p class="verse" id="1Tim.3.4"><sup><a href="#1Tim.3.4" class="verse-number">4</a></sup> suae domui bene praepositum, filios habentem in subiectione cum omni castitate</p>
  <p class="verse" id="1Tim.3.5"><sup><a href="#1Tim.3.5" class="verse-number">5</a></sup> - si quis autem domui suae praeesse nescit, quomodo ecclesiae Dei curam habebit? C,</p>
  <p class="verse" id="1Tim.3.6"><sup><a href="#1Tim.3.6" class="verse-number">6</a></sup> non neophytum, ne in superbia elatus in iudicium incidat Diaboli.</p>
  <p class="verse" id="1Tim.3.7"><sup><a href="#1Tim.3.7" class="verse-number">7</a></sup> Oportet autem illum et testimonium habere bonum ab his, qui foris sunt, ut non in opprobrium incidat et laqueum Diaboli.</p>
  <p class="verse" id="1Tim.3.8"><sup><a href="#1Tim.3.8" class="verse-number">8</a></sup> Diaconos similiter pudicos, non bilingues, non multo vino deditos, non turpe lucrum sectantes,</p>
  <p class="verse" id="1Tim.3.9"><sup><a href="#1Tim.3.9" class="verse-number">9</a></sup> habentes mysterium fidei in conscientia pura.</p>
  <p class="verse" id="1Tim.3.10"><sup><a href="#1Tim.3.10" class="verse-number">10</a></sup> Et hi autem probentur primum, deinde ministrent nullum crimen habentes.</p>
  <p class="verse" id="1Tim.3.11"><sup><a href="#1Tim.3.11" class="verse-number">11</a></sup> Mulieres similiter pudicas, non detrahentes, sobrias, fideles in omnibus.</p>
  <p class="verse" id="1Tim.3.12"><sup><a href="#1Tim.3.12" class="verse-number">12</a></sup> Diaconi sint unius uxoris viri, qui filiis suis bene praesint et suis domibus;</p>
  <p class="verse" id="1Tim.3.13"><sup><a href="#1Tim.3.13" class="verse-number">13</a></sup> qui enim bene ministraverint, gradum sibi bonum acquirent et multam fiduciam in fide, quae est in Christo Iesu.</p>
  <p class="verse" id="1Tim.3.14"><sup><a href="#1Tim.3.14" class="verse-number">14</a></sup> Haec tibi scribo sperans venire ad te cito;</p>
  <p class="verse" id="1Tim.3.15"><sup><a href="#1Tim.3.15" class="verse-number">15</a></sup> si autem tardavero, ut scias quomodo oporteat in domo Dei conversari, quae est ecclesia Dei vivi, columna et firmamentum veritatis.</p>
  <p class="verse" id="1Tim.3.16"><sup><a href="#1Tim.3.16" class="verse-number">16</a></sup> Et omnium confessione magnum est pietatis mysterium:Qui manifestatus est in carne,iustificatus est in Spiritu,apparuit angelis,praedicatus est in gentibus,creditus est in mumdo,assumptus est in gloria.</p>
  <h2>Chapter 4</h2>
  <p class="verse" id="1Tim.4.1"><sup><a href="#1Tim.4.1" class="verse-number">1</a></sup> Spiritus autem manifeste dicit, quia in novissimis temporibus discedent quidam a fide, attendentes spiritibus seductoribus et doctrinis daemoniorum,</p>
  <p class="verse" id="1Tim.4.2"><sup><a href="#1Tim.4.2" class="verse-number">2</a></sup> in hypocrisi loquentium mendacium et cauteriatam habentium suam conscientiam,</p>
  <p class="verse" id="1Tim.4.3"><sup><a href="#1Tim.4.3" class="verse-number">3</a></sup> prohibentium nubere, abstinere a cibis, quos Deus creavit ad percipiendum cum gratiarum actione fidelibus et his, qui cognoverunt veritatem.</p>
  <p class="verse" id="1Tim.4.4"><sup><a href="#1Tim.4.4" class="verse-number">4</a></sup> Quia omnis creatura Dei bona, et nihil reiciendum, quod cum gratiarum actione percipitur;</p>
  <p class="verse" id="1Tim.4.5"><sup><a href="#1Tim.4.5" class="verse-number">5</a></sup> sanctificatur enim per verbum Dei et orationem.</p>
  <p class="verse" id="1Tim.4.6"><sup><a href="#1Tim.4.6" class="verse-number">6</a></sup> Haec proponens fratribus bonus eris minister Christi Iesu, enutritus verbis fidei et bonae doctrinae, quam assecutus es;</p>
  <p class="verse" id="1Tim.4.7"><sup><a href="#1Tim.4.7" class="verse-number">7</a></sup> profanas autem et aniles fabulas devita.Exerce teipsum ad pietatem;</p>
  <p class="verse" id="1Tim.4.8"><sup><a href="#1Tim.4.8" class="verse-number">8</a></sup> nam corporalis exercitatio ad modicum utilis est, pietas autem ad omnia utilis est promissionem habens vitae, quae nunc est, et futurae.</p>
  <p class="verse" id="1Tim.4.9"><sup><a href="#1Tim.4.9" class="verse-number">9</a></sup> Fidelis sermo et omni acceptione dignus:</p>
  <p class="verse" id="1Tim.4.10"><sup><a href="#1Tim.4.10" class="verse-number">10</a></sup> in hoc enim laboramus et certamus, quia sperantes sumus in Deum vivum, qui est salvator omnium hominum, maxime fidelium.</p>
  <p class="verse" id="1Tim.4.11"><sup><a href="#1Tim.4.11" class="verse-number">11</a></sup> Praecipe haec et doce.</p>
  <p class="verse" id="1Tim.4.12"><sup><a href="#1Tim.4.12" class="verse-number">12</a></sup> Nemo adulescentiam tuam contemnat; sed exemplum esto fidelium in verbo, in conversatione, in caritate, in fide, in castitate.</p>
  <p class="verse" id="1Tim.4.13"><sup><a href="#1Tim.4.13" class="verse-number">13</a></sup> Dum venio, attende lectioni, exhortationi, doctrinae.</p>
  <p class="verse" id="1Tim.4.14"><sup><a href="#1Tim.4.14" class="verse-number">14</a></sup> Noli neglegere donationem, quae in te est, quae data est tibi per prophetiam cum impositione manuum presbyterii.</p>
  <p class="verse" id="1Tim.4.15"><sup><a href="#1Tim.4.15" class="verse-number">15</a></sup> Haec meditare, in his esto, ut profectus tuus manifestus sit omnibus.</p>
  <p class="verse" id="1Tim.4.16"><sup><a href="#1Tim.4.16" class="verse-number">16</a></sup> Attende tibi et doctrinae; insta in illis; hoc enim faciens et teipsum salvum facies et eos, qui te audiunt.</p>
  <h2>Chapter 5</h2>
  <p class="verse" id="1Tim.5.1"><sup><a href="#1Tim.5.1" class="verse-number">1</a></sup> Seniorem ne increpaveris, sed obsecra ut patrem, iuvenes ut fratres,</p>
  <p class="verse" id="1Tim.5.2"><sup><a href="#1Tim.5.2" class="verse-number">2</a></sup> anus ut matres, iuvenculas ut sorores in omni castitate.</p>
  <p class="verse" id="1Tim.5.3"><sup><a href="#1Tim.5.3" class="verse-number">3</a></sup> Viduas honora, quae vere viduae sunt.</p>
  <p class="verse" id="1Tim.5.4"><sup><a href="#1Tim.5.4" class="verse-number">4</a></sup> Si qua autem vidua filios aut nepotes habet, discant primum domum suam pie regere et mutuam vicem reddere parentibus; hoc enim acceptum est coram Deo.</p>
  <p class="verse" id="1Tim.5.5"><sup><a href="#1Tim.5.5" class="verse-number">5</a></sup> Quae autem vere vidua est et desolata, sperat in Deum et instat obsecrationibus et orationibus nocte ac die;</p>
  <p class="verse" id="1Tim.5.6"><sup><a href="#1Tim.5.6" class="verse-number">6</a></sup> nam quae in deliciis est vivens, mortua est.</p>
  <p class="verse" id="1Tim.5.7"><sup><a href="#1Tim.5.7" class="verse-number">7</a></sup> Et haec praecipe, ut irreprehensibiles sint.</p>
  <p class="verse" id="1Tim.5.8"><sup><a href="#1Tim.5.8" class="verse-number">8</a></sup> Si quis autem suorum et maxime domesticorum curam non habet, fidem negavit et est infideli deterior.</p>
  <p class="verse" id="1Tim.5.9"><sup><a href="#1Tim.5.9" class="verse-number">9</a></sup> Vidua adscribatur non minus sexaginta annorum, quae fuerit unius viri uxor,</p>
  <p class="verse" id="1Tim.5.10"><sup><a href="#1Tim.5.10" class="verse-number">10</a></sup> in operibus bonis testimonium habens: si filios educavit, si hospitio recepit, si sanctorum pedes lavit, si tribulationem patientibus subministravit, si omne opus bonum subsecuta est.</p>
  <p class="verse" id="1Tim.5.11"><sup><a href="#1Tim.5.11" class="verse-number">11</a></sup> Adulescentiores autem viduas devita; cum enim luxuriatae fuerint adversus Christum, nubere volunt,</p>
  <p class="verse" id="1Tim.5.12"><sup><a href="#1Tim.5.12" class="verse-number">12</a></sup> habentes damnationem, quia primam fidem irritam fecerunt;</p>
  <p class="verse" id="1Tim.5.13"><sup><a href="#1Tim.5.13" class="verse-number">13</a></sup> simul autem et otiosae discunt circumire domos, non solum otiosae sed et verbosae et curiosae, loquentes quae non oportet.</p>
  <p class="verse" id="1Tim.5.14"><sup><a href="#1Tim.5.14" class="verse-number">14</a></sup> Volo ergo iuniores nubere, filios procreare, dominas domus esse, nullam occasionem dare adversario maledicti gratia;</p>
  <p class="verse" id="1Tim.5.15"><sup><a href="#1Tim.5.15" class="verse-number">15</a></sup> iam enim quaedam conversae sunt retro Satanam.</p>
  <p class="verse" id="1Tim.5.16"><sup><a href="#1Tim.5.16" class="verse-number">16</a></sup> Si qua fidelis habet viduas, subministret illis, et non gravetur ecclesia, ut his, quae vere viduae sunt, sufficiat.</p>
  <p class="verse" id="1Tim.5.17"><sup><a href="#1Tim.5.17" class="verse-number">17</a></sup> Qui bene praesunt presbyteri, duplici honore digni habeantur, maxime qui laborant in verbo et doctrina;</p>
  <p class="verse" id="1Tim.5.18"><sup><a href="#1Tim.5.18" class="verse-number">18</a></sup> dicit enim Scriptura: " Non infrenabis os bovi trituranti " et: " Dignus operarius mercede sua ".</p>
  <p class="verse" id="1Tim.5.19"><sup><a href="#1Tim.5.19" class="verse-number">19</a></sup> Adversus presbyterum accusationem noli recipere, nisi sub duobus vel tribus testibus.</p>
  <p class="verse" id="1Tim.5.20"><sup><a href="#1Tim.5.20" class="verse-number">20</a></sup> Peccantes coram omnibus argue, ut et ceteri timorem habeant.</p>
  <p class="verse" id="1Tim.5.21"><sup><a href="#1Tim.5.21" class="verse-number">21</a></sup> Testificor coram Deo et Christo Iesu et electis angelis, ut haec custodias sine praeiudicio nihil faciens in aliquam partem declinando.</p>
  <p class="verse" id="1Tim.5.22"><sup><a href="#1Tim.5.22" class="verse-number">22</a></sup> Manus cito nemini imposueris neque communicaveris peccatis alienis; teipsum castum custodi.</p>
  <p class="verse" id="1Tim.5.23"><sup><a href="#1Tim.5.23" class="verse-number">23</a></sup> Noli adhuc aquam bibere, sed vino modico utere propter stomachum et frequentes tuas infirmitates.</p>
  <p class="verse" id="1Tim.5.24"><sup><a href="#1Tim.5.24" class="verse-number">24</a></sup> Quorundam hominum peccata manifesta sunt praecedentia ad iudicium, quosdam autem et subsequuntur;</p>
  <p class="verse" id="1Tim.5.25"><sup><a href="#1Tim.5.25" class="verse-number">25</a></sup> similiter et facta bona manifesta sunt, et, quae aliter se habent, abscondi non possunt.</p>
  <h2>Chapter 6</h2>
  <p class="verse" id="1Tim.6.1"><sup><a href="#1Tim.6.1" class="verse-number">1</a></sup> Quicumque sunt sub iugo, servi dominos suos omni honore di gnos arbitrentur, ne nomen Dei et doctrina blasphemetur.</p>
  <p class="verse" id="1Tim.6.2"><sup><a href="#1Tim.6.2" class="verse-number">2</a></sup> Qui autem fideles habent dominos, non contemnant, quia fratres sunt, sed magis serviant, quia fideles sunt et dilecti, qui beneficii participes sunt. Haec doce et exhortare.</p>
  <p class="verse" id="1Tim.6.3"><sup><a href="#1Tim.6.3" class="verse-number">3</a></sup> Si quis aliter docet et non accedit sanis sermonibus Domini nostri Iesu Christi et ei, quae secundum pietatem est, doctrinae,</p>
  <p class="verse" id="1Tim.6.4"><sup><a href="#1Tim.6.4" class="verse-number">4</a></sup> superbus est, nihil sciens, sed languens circa quaestiones et pugnas verborum, ex quibus oriuntur invidiae, contentiones, blasphemiae, suspiciones malae,</p>
  <p class="verse" id="1Tim.6.5"><sup><a href="#1Tim.6.5" class="verse-number">5</a></sup> conflictationes hominum mente corruptorum et qui veritate privati sunt, existimantium quaestum esse pietatem.</p>
  <p class="verse" id="1Tim.6.6"><sup><a href="#1Tim.6.6" class="verse-number">6</a></sup> Est autem quaestus magnus pietas cum sufficientia.</p>
  <p class="verse" id="1Tim.6.7"><sup><a href="#1Tim.6.7" class="verse-number">7</a></sup> Nihil enim intulimus in mundum, quia nec auferre quid possumus;</p>
  <p class="verse" id="1Tim.6.8"><sup><a href="#1Tim.6.8" class="verse-number">8</a></sup> habentes autem alimenta et quibus tegamur, his contenti erimus.</p>
  <p class="verse" id="1Tim.6.9"><sup><a href="#1Tim.6.9" class="verse-number">9</a></sup> Nam qui volunt divites fieri, incidunt in tentationem et laqueum et desideria multa stulta et nociva, quae mergunt homines in interitum et perditionem;</p>
  <p class="verse" id="1Tim.6.10"><sup><a href="#1Tim.6.10" class="verse-number">10</a></sup> radix enim omnium malorum est cupiditas, quam quidam appetentes erraverunt a fide et inseruerunt se doloribus multis.</p>
  <p class="verse" id="1Tim.6.11"><sup><a href="#1Tim.6.11" class="verse-number">11</a></sup> Tu autem, o homo Dei, haec fuge; sectare vero iustitiam, pietatem, fidem, caritatem, patientiam, mansuetudinem.</p>
  <p class="verse" id="1Tim.6.12"><sup><a href="#1Tim.6.12" class="verse-number">12</a></sup> Certa bonum certamen fidei, apprehende vitam aeternam, ad quam vocatus es, et confessus es bonam confessionem coram multis testibus.</p>
  <p class="verse" id="1Tim.6.13"><sup><a href="#1Tim.6.13" class="verse-number">13</a></sup> Praecipio tibi coram Deo, qui vivificat omnia, et Christo Iesu, qui testimonium reddidit sub Pontio Pilato bonam confessionem,</p>
  <p class="verse" id="1Tim.6.14"><sup><a href="#1Tim.6.14" class="verse-number">14</a></sup> ut serves mandatum sine macula irreprehensibile usque in adventum Domini nostri Iesu Christi,</p>
  <p class="verse" id="1Tim.6.15"><sup><a href="#1Tim.6.15" class="verse-number">15</a></sup> quem suis temporibus ostendet beatus et solus potens, Rex regnantium et Dominus dominantium,</p>
  <p class="verse" id="1Tim.6.16"><sup><a href="#1Tim.6.16" class="verse-number">16</a></sup> qui solus habet immortalitatem, lucem habitans inaccessibilem, quem vidit nullus hominum nec videre potest; cui honor et imperium sempiternum. Amen.</p>
  <p class="verse" id="1Tim.6.17"><sup><a href="#1Tim.6.17" class="verse-number">17</a></sup> Divitibus huius saeculi praecipe non superbe sapere neque sperare in incerto divitiarum sed in Deo, qui praestat nobis omnia abunde ad fruendum,</p>
  <p class="verse" id="1Tim.6.18"><sup><a href="#1Tim.6.18" class="verse-number">18</a></sup> bene agere, divites fieri in operibus bonis, facile tribuere, communicare,</p>
  <p class="verse" id="1Tim.6.19"><sup><a href="#1Tim.6.19" class="verse-number">19</a></sup> thesaurizare sibi fundamentum bonum in futurum, ut apprehendant veram vitam.</p>
  <p class="verse" id="1Tim.6.20"><sup><a href="#1Tim.6.20" class="verse-number">20</a></sup> O Timothee, depositum custodi, devitans profanas vocum novitates et oppositiones falsi nominis scientiae,</p>
  <p class="verse" id="1Tim.6.21"><sup><a href="#1Tim.6.21" class="verse-number">21</a></sup> quam quidam profitentes circa fidem aberraverunt.Gratia vobiscum.</p>
</body>
</html>

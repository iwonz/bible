<?xml version="1.0" encoding="UTF-8"?>
<cesDoc>
  <cesHeader/>
  <text>
    <body>
      <div type="book" n="1Tim">
        <div type="chapter" n="1">
          <seg type="verse" n="1">Paulus, apostolus Christi Iesu secundum praeceptum Dei sal vatoris nostri et Christi Iesu spei nostrae,</seg>
          <seg type="verse" n="2">Timotheo germano filio in fide: gratia, misericordia, pax a Deo Patre et Christo Iesu Domino nostro.</seg>
          <seg type="verse" n="3">Sicut rogavi te, ut remaneres Ephesi, cum irem in Macedoniam, ut praeciperes quibusdam, ne aliter docerent</seg>
          <seg type="verse" n="4">neque intenderent fabulis et genealogiis interminatis, quae quaestiones praestant magis quam dispensationem Dei, quae est in fide;</seg>
          <seg type="verse" n="5">finis autem praecepti est caritas de corde puro et conscientia bona et fide non ficta,</seg>
          <seg type="verse" n="6">a quibus quidam aberrantes conversi sunt in vaniloquium,</seg>
          <seg type="verse" n="7">volentes esse legis doctores, non intellegentes neque quae loquuntur neque de quibus affirmant.</seg>
          <seg type="verse" n="8">Scimus autem quia bona est lex, si quis ea legitime utatur,</seg>
          <seg type="verse" n="9">sciens hoc quia iusto lex non est posita sed iniustis et non subiectis, impiis et peccatoribus, sceleratis et contaminatis, patricidis et matricidis, homicidis,</seg>
          <seg type="verse" n="10">fornicariis, masculorum concubitoribus, plagiariis, mendacibus, periuris et si quid aliud sanae doctrinae adversatur,</seg>
          <seg type="verse" n="11">secundum evangelium gloriae beati Dei, quod creditum est mihi.</seg>
          <seg type="verse" n="12">Gratiam habeo ei, qui me confortavit, Christo Iesu Domino nostro, quia fidelem me existimavit ponens in ministerio,</seg>
          <seg type="verse" n="13">qui prius fui blasphemus et persecutor et contumeliosus; sed misericordiam consecutus sum, quia ignorans feci in incredulitate;</seg>
          <seg type="verse" n="14">superabundavit autem gratia Domini nostri cum fide et dilectione, quae sunt in Christo Iesu.</seg>
          <seg type="verse" n="15">Fidelis sermo et omni acceptione dignus: Christus Iesus venit in mundum peccatores salvos facere; quorum primus ego sum,</seg>
          <seg type="verse" n="16">sed ideo misericordiam consecutus sum, ut in me primo ostenderet Christus Iesus omnem longanimitatem, ad informationem eorum, qui credituri sunt illi in vitam aeternam.</seg>
          <seg type="verse" n="17">Regi autem saeculorum, incorruptibili, invisibili, soli Deo honor et gloria in saecula saeculorum. Amen.</seg>
          <seg type="verse" n="18">Hoc praeceptum commendo tibi, fili Timothee, secundum praecedentes super te prophetias, ut milites in illis bonam militiam</seg>
          <seg type="verse" n="19">habens fidem et bonam conscientiam, quam quidam repellentes circa fidem naufragaverunt;</seg>
          <seg type="verse" n="20">ex quibus est Hymenaeus et Alexander, quos tradidi Satanae, ut discant non blasphemare.</seg>
        </div>
        <div type="chapter" n="2">
          <seg type="verse" n="1">Obsecro igitur primo omnium fieri obsecrationes, orationes, postulationes, gratiarum actiones pro omnibus hominibus,</seg>
          <seg type="verse" n="2">pro regibus et omnibus, qui in sublimitate sunt, ut quietam et tranquillam vitam agamus in omni pietate et castitate.</seg>
          <seg type="verse" n="3">Hoc bonum est et acceptum coram salvatore nostro Deo,</seg>
          <seg type="verse" n="4">qui omnes homines vult salvos fieri et ad agnitionem veritatis venire.</seg>
          <seg type="verse" n="5">Unus enim Deus, unus et mediator Dei et hominum, homo Christus Iesus,</seg>
          <seg type="verse" n="6">qui dedit redemptionem semetipsum pro omnibus, testimonium temporibus suis;</seg>
          <seg type="verse" n="7">in quod positus sum ego praedicator et apostolus - veritatem dico, non mentior - doctor gentium in fide et veritate.</seg>
          <seg type="verse" n="8">Volo ergo viros orare in omni loco levantes puras manus sine ira et disceptatione;</seg>
          <seg type="verse" n="9">similiter et mulieres in habitu ornato cum verecundia et sobrietate ornantes se, non in tortis crinibus et auro aut margaritis vel veste pretiosa,</seg>
          <seg type="verse" n="10">sed, quod decet mulieres, profitentes pietatem per opera bona.</seg>
          <seg type="verse" n="11">Mulier in tranquillitate discat cum omni subiectione;</seg>
          <seg type="verse" n="12">docere autem mulieri non permitto neque dominari in virum, sed esse in tranquillitate.</seg>
          <seg type="verse" n="13">Adam enim primus formatus est, deinde Eva;</seg>
          <seg type="verse" n="14">et Adam non est seductus, mulier autem seducta in praevaricatione fuit.</seg>
          <seg type="verse" n="15">Salvabitur autem per filiorum generationem, si permanserint in fide et dilectione et sanctificatione cum sobrietate.</seg>
        </div>
        <div type="chapter" n="3">
          <seg type="verse" n="1">Fidelis sermo: si quis episco patum appetit, bonum opus de siderat.</seg>
          <seg type="verse" n="2">Oportet ergo episcopum irreprehensibilem esse, unius uxoris virum, sobrium, prudentem, ornatum, hospitalem, doctorem,</seg>
          <seg type="verse" n="3">non vinolentum, non percussorem sed modestum, non litigiosum, non cupidum,</seg>
          <seg type="verse" n="4">suae domui bene praepositum, filios habentem in subiectione cum omni castitate</seg>
          <seg type="verse" n="5">- si quis autem domui suae praeesse nescit, quomodo ecclesiae Dei curam habebit? C,</seg>
          <seg type="verse" n="6">non neophytum, ne in superbia elatus in iudicium incidat Diaboli.</seg>
          <seg type="verse" n="7">Oportet autem illum et testimonium habere bonum ab his, qui foris sunt, ut non in opprobrium incidat et laqueum Diaboli.</seg>
          <seg type="verse" n="8">Diaconos similiter pudicos, non bilingues, non multo vino deditos, non turpe lucrum sectantes,</seg>
          <seg type="verse" n="9">habentes mysterium fidei in conscientia pura.</seg>
          <seg type="verse" n="10">Et hi autem probentur primum, deinde ministrent nullum crimen habentes.</seg>
          <seg type="verse" n="11">Mulieres similiter pudicas, non detrahentes, sobrias, fideles in omnibus.</seg>
          <seg type="verse" n="12">Diaconi sint unius uxoris viri, qui filiis suis bene praesint et suis domibus;</seg>
          <seg type="verse" n="13">qui enim bene ministraverint, gradum sibi bonum acquirent et multam fiduciam in fide, quae est in Christo Iesu.</seg>
          <seg type="verse" n="14">Haec tibi scribo sperans venire ad te cito;</seg>
          <seg type="verse" n="15">si autem tardavero, ut scias quomodo oporteat in domo Dei conversari, quae est ecclesia Dei vivi, columna et firmamentum veritatis.</seg>
          <seg type="verse" n="16">Et omnium confessione magnum est pietatis mysterium:Qui manifestatus est in carne,iustificatus est in Spiritu,apparuit angelis,praedicatus est in gentibus,creditus est in mumdo,assumptus est in gloria.</seg>
        </div>
        <div type="chapter" n="4">
          <seg type="verse" n="1">Spiritus autem manifeste dicit, quia in novissimis temporibus discedent quidam a fide, attendentes spiritibus seductoribus et doctrinis daemoniorum,</seg>
          <seg type="verse" n="2">in hypocrisi loquentium mendacium et cauteriatam habentium suam conscientiam,</seg>
          <seg type="verse" n="3">prohibentium nubere, abstinere a cibis, quos Deus creavit ad percipiendum cum gratiarum actione fidelibus et his, qui cognoverunt veritatem.</seg>
          <seg type="verse" n="4">Quia omnis creatura Dei bona, et nihil reiciendum, quod cum gratiarum actione percipitur;</seg>
          <seg type="verse" n="5">sanctificatur enim per verbum Dei et orationem.</seg>
          <seg type="verse" n="6">Haec proponens fratribus bonus eris minister Christi Iesu, enutritus verbis fidei et bonae doctrinae, quam assecutus es;</seg>
          <seg type="verse" n="7">profanas autem et aniles fabulas devita.Exerce teipsum ad pietatem;</seg>
          <seg type="verse" n="8">nam corporalis exercitatio ad modicum utilis est, pietas autem ad omnia utilis est promissionem habens vitae, quae nunc est, et futurae.</seg>
          <seg type="verse" n="9">Fidelis sermo et omni acceptione dignus:</seg>
          <seg type="verse" n="10">in hoc enim laboramus et certamus, quia sperantes sumus in Deum vivum, qui est salvator omnium hominum, maxime fidelium.</seg>
          <seg type="verse" n="11">Praecipe haec et doce.</seg>
          <seg type="verse" n="12">Nemo adulescentiam tuam contemnat; sed exemplum esto fidelium in verbo, in conversatione, in caritate, in fide, in castitate.</seg>
          <seg type="verse" n="13">Dum venio, attende lectioni, exhortationi, doctrinae.</seg>
          <seg type="verse" n="14">Noli neglegere donationem, quae in te est, quae data est tibi per prophetiam cum impositione manuum presbyterii.</seg>
          <seg type="verse" n="15">Haec meditare, in his esto, ut profectus tuus manifestus sit omnibus.</seg>
          <seg type="verse" n="16">Attende tibi et doctrinae; insta in illis; hoc enim faciens et teipsum salvum facies et eos, qui te audiunt.</seg>
        </div>
        <div type="chapter" n="5">
          <seg type="verse" n="1">Seniorem ne increpaveris, sed obsecra ut patrem, iuvenes ut fratres,</seg>
          <seg type="verse" n="2">anus ut matres, iuvenculas ut sorores in omni castitate.</seg>
          <seg type="verse" n="3">Viduas honora, quae vere viduae sunt.</seg>
          <seg type="verse" n="4">Si qua autem vidua filios aut nepotes habet, discant primum domum suam pie regere et mutuam vicem reddere parentibus; hoc enim acceptum est coram Deo.</seg>
          <seg type="verse" n="5">Quae autem vere vidua est et desolata, sperat in Deum et instat obsecrationibus et orationibus nocte ac die;</seg>
          <seg type="verse" n="6">nam quae in deliciis est vivens, mortua est.</seg>
          <seg type="verse" n="7">Et haec praecipe, ut irreprehensibiles sint.</seg>
          <seg type="verse" n="8">Si quis autem suorum et maxime domesticorum curam non habet, fidem negavit et est infideli deterior.</seg>
          <seg type="verse" n="9">Vidua adscribatur non minus sexaginta annorum, quae fuerit unius viri uxor,</seg>
          <seg type="verse" n="10">in operibus bonis testimonium habens: si filios educavit, si hospitio recepit, si sanctorum pedes lavit, si tribulationem patientibus subministravit, si omne opus bonum subsecuta est.</seg>
          <seg type="verse" n="11">Adulescentiores autem viduas devita; cum enim luxuriatae fuerint adversus Christum, nubere volunt,</seg>
          <seg type="verse" n="12">habentes damnationem, quia primam fidem irritam fecerunt;</seg>
          <seg type="verse" n="13">simul autem et otiosae discunt circumire domos, non solum otiosae sed et verbosae et curiosae, loquentes quae non oportet.</seg>
          <seg type="verse" n="14">Volo ergo iuniores nubere, filios procreare, dominas domus esse, nullam occasionem dare adversario maledicti gratia;</seg>
          <seg type="verse" n="15">iam enim quaedam conversae sunt retro Satanam.</seg>
          <seg type="verse" n="16">Si qua fidelis habet viduas, subministret illis, et non gravetur ecclesia, ut his, quae vere viduae sunt, sufficiat.</seg>
          <seg type="verse" n="17">Qui bene praesunt presbyteri, duplici honore digni habeantur, maxime qui laborant in verbo et doctrina;</seg>
          <seg type="verse" n="18">dicit enim Scriptura: " Non infrenabis os bovi trituranti " et: " Dignus operarius mercede sua ".</seg>
          <seg type="verse" n="19">Adversus presbyterum accusationem noli recipere, nisi sub duobus vel tribus testibus.</seg>
          <seg type="verse" n="20">Peccantes coram omnibus argue, ut et ceteri timorem habeant.</seg>
          <seg type="verse" n="21">Testificor coram Deo et Christo Iesu et electis angelis, ut haec custodias sine praeiudicio nihil faciens in aliquam partem declinando.</seg>
          <seg type="verse" n="22">Manus cito nemini imposueris neque communicaveris peccatis alienis; teipsum castum custodi.</seg>
          <seg type="verse" n="23">Noli adhuc aquam bibere, sed vino modico utere propter stomachum et frequentes tuas infirmitates.</seg>
          <seg type="verse" n="24">Quorundam hominum peccata manifesta sunt praecedentia ad iudicium, quosdam autem et subsequuntur;</seg>
          <seg type="verse" n="25">similiter et facta bona manifesta sunt, et, quae aliter se habent, abscondi non possunt.</seg>
        </div>
        <div type="chapter" n="6">
          <seg type="verse" n="1">Quicumque sunt sub iugo, servi dominos suos omni honore di gnos arbitrentur, ne nomen Dei et doctrina blasphemetur.</seg>
          <seg type="verse" n="2">Qui autem fideles habent dominos, non contemnant, quia fratres sunt, sed magis serviant, quia fideles sunt et dilecti, qui beneficii participes sunt. Haec doce et exhortare.</seg>
          <seg type="verse" n="3">Si quis aliter docet et non accedit sanis sermonibus Domini nostri Iesu Christi et ei, quae secundum pietatem est, doctrinae,</seg>
          <seg type="verse" n="4">superbus est, nihil sciens, sed languens circa quaestiones et pugnas verborum, ex quibus oriuntur invidiae, contentiones, blasphemiae, suspiciones malae,</seg>
          <seg type="verse" n="5">conflictationes hominum mente corruptorum et qui veritate privati sunt, existimantium quaestum esse pietatem.</seg>
          <seg type="verse" n="6">Est autem quaestus magnus pietas cum sufficientia.</seg>
          <seg type="verse" n="7">Nihil enim intulimus in mundum, quia nec auferre quid possumus;</seg>
          <seg type="verse" n="8">habentes autem alimenta et quibus tegamur, his contenti erimus.</seg>
          <seg type="verse" n="9">Nam qui volunt divites fieri, incidunt in tentationem et laqueum et desideria multa stulta et nociva, quae mergunt homines in interitum et perditionem;</seg>
          <seg type="verse" n="10">radix enim omnium malorum est cupiditas, quam quidam appetentes erraverunt a fide et inseruerunt se doloribus multis.</seg>
          <seg type="verse" n="11">Tu autem, o homo Dei, haec fuge; sectare vero iustitiam, pietatem, fidem, caritatem, patientiam, mansuetudinem.</seg>
          <seg type="verse" n="12">Certa bonum certamen fidei, apprehende vitam aeternam, ad quam vocatus es, et confessus es bonam confessionem coram multis testibus.</seg>
          <seg type="verse" n="13">Praecipio tibi coram Deo, qui vivificat omnia, et Christo Iesu, qui testimonium reddidit sub Pontio Pilato bonam confessionem,</seg>
          <seg type="verse" n="14">ut serves mandatum sine macula irreprehensibile usque in adventum Domini nostri Iesu Christi,</seg>
          <seg type="verse" n="15">quem suis temporibus ostendet beatus et solus potens, Rex regnantium et Dominus dominantium,</seg>
          <seg type="verse" n="16">qui solus habet immortalitatem, lucem habitans inaccessibilem, quem vidit nullus hominum nec videre potest; cui honor et imperium sempiternum. Amen.</seg>
          <seg type="verse" n="17">Divitibus huius saeculi praecipe non superbe sapere neque sperare in incerto divitiarum sed in Deo, qui praestat nobis omnia abunde ad fruendum,</seg>
          <seg type="verse" n="18">bene agere, divites fieri in operibus bonis, facile tribuere, communicare,</seg>
          <seg type="verse" n="19">thesaurizare sibi fundamentum bonum in futurum, ut apprehendant veram vitam.</seg>
          <seg type="verse" n="20">O Timothee, depositum custodi, devitans profanas vocum novitates et oppositiones falsi nominis scientiae,</seg>
          <seg type="verse" n="21">quam quidam profitentes circa fidem aberraverunt.Gratia vobiscum.</seg>
        </div>
      </div>
    </body>
  </text>
</cesDoc>

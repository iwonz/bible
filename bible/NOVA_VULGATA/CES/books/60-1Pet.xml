<?xml version="1.0" encoding="UTF-8"?>
<cesDoc>
  <cesHeader/>
  <text>
    <body>
      <div type="book" n="1Pet">
        <div type="chapter" n="1">
          <seg type="verse" n="1">Petrus apostolus Iesu Christi electis advenis dispersionis Pon ti, Galatiae, Cappadociae, Asiae et Bithyniae,</seg>
          <seg type="verse" n="2">secundum praescientiam Dei Patris, in sanctificatione Spiritus, in oboedientiam et aspersionem sanguinis Iesu Christi: gratia vobis et pax multiplicetur.</seg>
          <seg type="verse" n="3">Benedictus Deus et Pater Domini nostri Iesu Christi, qui secundum magnam misericordiam suam regeneravit nos in spem vivam per resurrectionem Iesu Christi ex mortuis,</seg>
          <seg type="verse" n="4">in hereditatem incorruptibilem et incontaminatam et immarcescibilem, conservatam in caelis propter vos,</seg>
          <seg type="verse" n="5">qui in virtute Dei custodimini per fidem in salutem, paratam revelari in tempore novissimo.</seg>
          <seg type="verse" n="6">In quo exsultatis, modicum nunc si oportet contristati in variis tentationibus,</seg>
          <seg type="verse" n="7">ut probatio vestrae fidei multo pretiosior auro, quod perit, per ignem quidem probato, inveniatur in laudem et gloriam et honorem in revelatione Iesu Christi.</seg>
          <seg type="verse" n="8">Quem cum non videritis, diligitis; in quem nunc non videntes, credentes autem, exsultatis laetitia inenarrabili et glorificata,</seg>
          <seg type="verse" n="9">reportantes finem fidei vestrae salutem animarum.</seg>
          <seg type="verse" n="10">De qua salute exquisierunt atque scrutati sunt prophetae, qui de futura in vos gratia prophetaverunt,</seg>
          <seg type="verse" n="11">scrutantes in quod vel quale tempus significaret, qui erat in eis Spiritus Christi, praenuntians eas, quae in Christo sunt, passiones et posteriores glorias;</seg>
          <seg type="verse" n="12">quibus revelatum est quia non sibi ipsis, vobis autem ministrabant ea, quae nunc nuntiata sunt vobis per eos, qui evangelizaverunt vos, Spiritu Sancto misso de caelo, in quae desiderant angeli prospicere.</seg>
          <seg type="verse" n="13">Propter quod succincti lumbos mentis vestrae, sobrii, perfecte sperate in eam, quae offertur vobis, gratiam in revelatione Iesu Christi.</seg>
          <seg type="verse" n="14">Quasi filii oboedientiae, non configurati prioribus in ignorantia vestra desideriis,</seg>
          <seg type="verse" n="15">sed secundum eum, qui vocavit vos, sanctum, et ipsi sancti in omni conversatione sitis,</seg>
          <seg type="verse" n="16">quoniam scriptum est: " Sancti eritis, quia ego sanctus sum ".</seg>
          <seg type="verse" n="17">Et si Patrem invocatis eum, qui sine acceptione personarum iudicat secundum uniuscuiusque opus, in timore incolatus vestri tempore conversamini,</seg>
          <seg type="verse" n="18">scientes quod non corruptibilibus argento vel auro redempti estis de vana vestra conversatione a patribus tradita,</seg>
          <seg type="verse" n="19">sed pretioso sanguine quasi Agni incontaminati et immaculati Christi,</seg>
          <seg type="verse" n="20">praecogniti quidem ante constitutionem mundi, manifestati autem novissimis temporibus propter vos,</seg>
          <seg type="verse" n="21">qui per ipsum fideles estis in Deum, qui suscitavit eum a mortuis et dedit ei gloriam, ut fides vestra et spes esset in Deum.</seg>
          <seg type="verse" n="22">Animas vestras castificantes in oboedientia veritatis ad fraternitatis amorem non fictum, ex corde invicem diligite attentius,</seg>
          <seg type="verse" n="23">renati non ex semine corruptibili sed incorruptibili per verbum Dei vivum et permanens:</seg>
          <seg type="verse" n="24">quiaomnis caro ut fenum,et omnis gloria eius tamquam flos feni.Exaruit fenum, et flos decidit;</seg>
          <seg type="verse" n="25">verbum autem Domini manet in aeternum.Hoc est autem verbum, quod evangelizatum est in vos.</seg>
        </div>
        <div type="chapter" n="2">
          <seg type="verse" n="1">Deponentes igitur omnem ma litiam et omnem dolum et simu lationes et invidias et omnes detractiones,</seg>
          <seg type="verse" n="2">sicut modo geniti infantes, rationale sine dolo lac concupiscite, ut in eo crescatis in salutem,</seg>
          <seg type="verse" n="3">si gustastis quoniam dulcis Dominus.</seg>
          <seg type="verse" n="4">Ad quem accedentes, lapidem vivum, ab hominibus quidem reprobatum, coram Deo autem electum, pretiosum,</seg>
          <seg type="verse" n="5">et ipsi tamquam lapides vivi aedificamini domus spiritalis in sacerdotium sanctum offerre spiritales hostias acceptabiles Deo per Iesum Christum.</seg>
          <seg type="verse" n="6">Propter quod continet Scriptura: Ecce pono in Sion lapidem angularem, electum, pretiosum;et, qui credit in eo, non confundetur ".</seg>
          <seg type="verse" n="7">Vobis igitur honor credentibus; non credentibus autem Lapis, quem reprobaverunt aedificantes, hic factus est in caput anguli "</seg>
          <seg type="verse" n="8">et " lapis offensionis et petra scandali "; qui offendunt verbo non credentes, in quod et positi sunt.</seg>
          <seg type="verse" n="9">Vos autem genus electum, regale sacerdotium, gens sancta, populus in acquisitionem, ut virtutes annuntietis eius, qui de tenebris vos vocavit in admirabile lumen suum:</seg>
          <seg type="verse" n="10">qui aliquando non populus, nunc autem populus Dei; qui non consecuti misericordiam, nunc autem misericordiam consecuti.</seg>
          <seg type="verse" n="11">Carissimi, obsecro tamquam advenas et peregrinos abstinere vos a carnalibus desideriis, quae militant adversus animam;</seg>
          <seg type="verse" n="12">conversationem vestram inter gentes habentes bonam, ut in eo, quod detrectant de vobis tamquam de malefactoribus, ex bonis operibus considerantes glorificent Deum in die visitationis.</seg>
          <seg type="verse" n="13">Subiecti estote omni humanae creaturae propter Dominum: sive regi quasi praecellenti</seg>
          <seg type="verse" n="14">sive ducibus tamquam ab eo missis ad vindictam malefactorum, laudem vero bonorum;</seg>
          <seg type="verse" n="15">quia sic est voluntas Dei, ut benefacientes obmutescere faciatis imprudentium hominum ignorantiam,</seg>
          <seg type="verse" n="16">quasi liberi, et non quasi velamen habentes malitiae libertatem, sed sicut servi Dei.</seg>
          <seg type="verse" n="17">Omnes honorate, fraternitatem diligite, Deum timete, regem honorificate.</seg>
          <seg type="verse" n="18">Servi, subditi estote in omni timore dominis, non tantum bonis et modestis sed etiam pravis.</seg>
          <seg type="verse" n="19">Haec est enim gratia, si propter conscientiam Dei sustinet quis tristitias, patiens iniuste.</seg>
          <seg type="verse" n="20">Quae enim gloria est, si peccantes et colaphizati sustinetis? Sed si benefacientes et patientes sustinetis, haec est gratia apud Deum.</seg>
          <seg type="verse" n="21">In hoc enim vocati estis, quiaet Christus passus est pro vobis,vobis relinquens exemplum,ut sequamini vestigia eius:</seg>
          <seg type="verse" n="22">qui peccatum non fecit,nec inventus est dolus in ore ipsius;</seg>
          <seg type="verse" n="23">qui cum malediceretur, non remaledicebat;cum pateretur, non comminabatur, commendabat autem iuste iudicanti;</seg>
          <seg type="verse" n="24">qui peccata nostra ipse pertulitin corpore suo super lignum,ut peccatis mortui iustitiae viveremus;cuius livore sanati estis.</seg>
          <seg type="verse" n="25">Eratis enim sicut oves errantes,sed conversi estis nunc ad pastorem et episcopum animarum vestrarum.</seg>
        </div>
        <div type="chapter" n="3">
          <seg type="verse" n="1">Similiter mulieres subditae sint suis viris, ut et si qui non cre dunt verbo, per mulierum conversationem sine verbo lucrifiant,</seg>
          <seg type="verse" n="2">considerantes castam in timore conversationem vestram;</seg>
          <seg type="verse" n="3">quarum sit non extrinsecus capillaturae aut circumdationis auri aut indumenti vestimentorum cultus,</seg>
          <seg type="verse" n="4">sed qui absconditus cordis est homo, in incorruptibilitate mitis et quieti spiritus, qui est in conspectu Dei locuples.</seg>
          <seg type="verse" n="5">Sic enim aliquando et sanctae mulieres sperantes in Deo ornabant se subiectae propriis viris,</seg>
          <seg type="verse" n="6">sicut Sara oboediebat Abrahae dominum eum vocans: cuius estis filiae benefacientes et non timentes ullam perturbationem.</seg>
          <seg type="verse" n="7">Viri similiter cohabitantes secundum scientiam quasi infirmiori vaso muliebri impertientes honorem, tamquam et coheredibus gratiae vitae, uti ne impediantur orationes vestrae.</seg>
          <seg type="verse" n="8">In fine autem omnes unanimes, compatientes, fraternitatis amatores, misericordes, humiles,</seg>
          <seg type="verse" n="9">non reddentes malum pro malo vel maledictum pro maledicto, sed e contrario benedicentes, quia in hoc vocati estis, ut benedictionem hereditate accipiatis.</seg>
          <seg type="verse" n="10">" Qui enim vult vitam diligereet videre dies bonos,coerceat linguam suam a malo,</seg>
          <seg type="verse" n="11">et labia eius ne loquantur dolum;declinet autem a malo et faciat bonum,inquirat pacem et persequatur eam.</seg>
          <seg type="verse" n="12">Quia oculi Domini super iustos,et aures eius in preces eorum;vultus autem Domini super facientes mala ".</seg>
          <seg type="verse" n="13">Et quis est qui vobis noceat, si boni aemulatores fueritis?</seg>
          <seg type="verse" n="14">Sed et si patimini propter iustitiam, beati! Timorem autem eorum ne timueritis et non conturbemini,</seg>
          <seg type="verse" n="15">Dominum autem Christum sanctificate in cordibus vestris, parati semper ad defensionem omni poscenti vos rationem de ea, quae in vobis est spe;</seg>
          <seg type="verse" n="16">sed cum mansuetudine et timore, conscientiam habentes bonam, ut in quo de vobis detrectatur, confundantur, qui calumniantur vestram bonam in Christo conversationem.</seg>
          <seg type="verse" n="17">Melius est enim benefacientes, si velit voluntas Dei, pati quam malefacientes.</seg>
          <seg type="verse" n="18">Quia et Christus semel pro peccatis passus est, iustus pro iniustis, ut vos adduceret ad Deum, mortificatus quidem carne, vivificatus autem Spiritu:</seg>
          <seg type="verse" n="19">in quo et his, qui in carcere erant, spiritibus adveniens praedicavit,</seg>
          <seg type="verse" n="20">qui increduli fuerant aliquando, quando exspectabat Dei patientia in diebus Noe, cum fabricaretur arca, in qua pauci, id est octo animae, salvae factae sunt per aquam.</seg>
          <seg type="verse" n="21">Cuius antitypum, baptisma, et vos nunc salvos facit, non carnis depositio sordium sed conscientiae bonae rogatio in Deum, per resurrectionem Iesu Christi,</seg>
          <seg type="verse" n="22">qui est in dextera Dei, profectus in caelum, subiectis sibi angelis et potestatibus et virtutibus.</seg>
        </div>
        <div type="chapter" n="4">
          <seg type="verse" n="1">Christo igitur passo in carne, et vos eadem cogitatione armami ni, quia, qui passus est carne, desiit a peccato;</seg>
          <seg type="verse" n="2">ut iam non hominum concupiscentiis sed voluntate Dei, quod reliquum est in carne vivat temporis.</seg>
          <seg type="verse" n="3">Sufficit enim praeteritum tempus ad voluntatem gentium consummandam, vobis, qui ambulastis in luxuriis, concupiscentiis, vinolentiis, comissationibus, potationibus et illicitis idolorum cultibus.</seg>
          <seg type="verse" n="4">In quo mirantur non concurrentibus vobis in eandem luxuriae effusionem, blasphemantes;</seg>
          <seg type="verse" n="5">qui reddent rationem ei, qui paratus est iudicare vivos et mortuos.</seg>
          <seg type="verse" n="6">Propter hoc enim et mortuis evangelizatum est, ut iudicentur quidem secundum homines carne, vivant autem secundum Deum Spiritu.</seg>
          <seg type="verse" n="7">Omnium autem finis appropinquavit. Estote itaque prudentes et vigilate in orationibus.</seg>
          <seg type="verse" n="8">Ante omnia mutuam in vosmetipsos caritatem continuam habentes, quia caritas operit multitudinem peccatorum;</seg>
          <seg type="verse" n="9">hospitales invicem sine murmuratione;</seg>
          <seg type="verse" n="10">unusquisque, sicut accepit donationem, in alterutrum illam administrantes, sicut boni dispensatores multiformis gratiae Dei.</seg>
          <seg type="verse" n="11">Si quis loquitur, quasi sermones Dei; si quis ministrat, tamquam ex virtute, quam largitur Deus, ut in omnibus glorificetur Deus per Iesum Christum: cui est gloria et imperium in saecula saeculorum. Amen.</seg>
          <seg type="verse" n="12">Carissimi, nolite mirari in fervore, qui ad tentationem vobis fit, quasi novi aliquid vobis contingat,</seg>
          <seg type="verse" n="13">sed, quemadmodum communicatis Christi passionibus, gaudete, ut et in revelatione gloriae eius gaudeatis exsultantes.</seg>
          <seg type="verse" n="14">Si exprobramini in nomine Christi, beati, quoniam Spiritus gloriae et Dei super vos requiescit.</seg>
          <seg type="verse" n="15">Nemo enim vestrum patiatur quasi homicida aut fur aut maleficus aut alienorum speculator;</seg>
          <seg type="verse" n="16">si autem ut christianus, non erubescat, glorificet autem Deum in isto nomine.</seg>
          <seg type="verse" n="17">Quoniam tempus est, ut incipiat iudicium a domo Dei; si autem primum a nobis, qui finis eorum, qui non credunt Dei evangelio?</seg>
          <seg type="verse" n="18">" Et si iustus vix salvatur,impius et peccator ubi parebit? ".</seg>
          <seg type="verse" n="19">Itaque et hi, qui patiuntur secundum voluntatem Dei, fideli Creatori commendent animas suas in benefacto.</seg>
        </div>
        <div type="chapter" n="5">
          <seg type="verse" n="1">Seniores ergo, qui in vobis sunt, obsecro, consenior et testis Chri sti passionum, qui et eius, quae in futuro revelanda est, gloriae communicator:</seg>
          <seg type="verse" n="2">Pascite, qui est in vobis, gregem Dei, providentes non coacto sed spontanee secundum Deum, neque turpis lucri gratia sed voluntarie,</seg>
          <seg type="verse" n="3">neque ut dominantes in cleris sed formae facti gregis.</seg>
          <seg type="verse" n="4">Et cum apparuerit Princeps pastorum, percipietis immarcescibilem gloriae coro nam.</seg>
          <seg type="verse" n="5">Similiter, adulescentes, subditi estote senioribus. Omnes autem invicem humilitatem induite, quiaDeus superbis resistit,humilibus autem dat gratiam.</seg>
          <seg type="verse" n="6">Humiliamini igitur sub potenti manu Dei, ut vos exaltet in tempore,</seg>
          <seg type="verse" n="7">omnem sollicitudinem vestram proicientes in eum, quoniam ipsi cura est de vobis.</seg>
          <seg type="verse" n="8">Sobrii estote, vigilate. Adversarius vester Diabolus tamquam leo rugiens circuit quaerens quem devoret.</seg>
          <seg type="verse" n="9">Cui resistite fortes fide, scientes eadem passionum ei, quae in mundo est, vestrae fraternitati fieri.</seg>
          <seg type="verse" n="10">Deus autem omnis gratiae, qui vocavit vos in aeternam suam gloriam in Christo Iesu, modicum passos ipse perficiet, confirmabit, solidabit, fundabit.</seg>
          <seg type="verse" n="11">Ipsi imperium in saecula saeculorum. Amen.</seg>
          <seg type="verse" n="12">Per Silvanum vobis fidelem fratrem, ut arbitror, breviter scripsi, obsecrans et contestans hanc esse veram gratiam Dei; in qua state.</seg>
          <seg type="verse" n="13">Salutat vos, quae est in Babylone, coelecta et Marcus filius meus.</seg>
          <seg type="verse" n="14">Salutate invicem in osculo caritatis.Pax vobis omnibus, qui estis in Christo.</seg>
        </div>
      </div>
    </body>
  </text>
</cesDoc>

<?xml version="1.0" encoding="UTF-8"?>
<cesDoc>
  <cesHeader/>
  <text>
    <body>
      <div type="book" n="Jas">
        <div type="chapter" n="1">
          <seg type="verse" n="1">Iacobus, Dei et Domini Iesu Christi servus, duodecim tribu bus, quae sunt in dispersione, salutem.</seg>
          <seg type="verse" n="2">Omne gaudium existimate, fratres mei, cum in tentationibus variis incideritis,</seg>
          <seg type="verse" n="3">scientes quod probatio fidei vestrae patientiam operatur;</seg>
          <seg type="verse" n="4">patientia autem opus perfectum habeat, ut sitis perfecti et integri, in nullo deficientes.</seg>
          <seg type="verse" n="5">Si quis autem vestrum indiget sapientia, postulet a Deo, qui dat omnibus affluenter et non improperat, et dabitur ei.</seg>
          <seg type="verse" n="6">Postulet autem in fide nihil haesitans; qui enim haesitat, similis est fluctui maris, qui a vento movetur et circumfertur.</seg>
          <seg type="verse" n="7">Non ergo aestimet homo ille quod accipiat aliquid a Domino,</seg>
          <seg type="verse" n="8">vir duplex animo, inconstans in omnibus viis suis.</seg>
          <seg type="verse" n="9">Glorietur autem frater humilis in exaltatione sua,</seg>
          <seg type="verse" n="10">dives autem in humilitate sua, quoniam sicut flos feni transibit.</seg>
          <seg type="verse" n="11">Exortus est enim sol cum ardore et arefecit fenum, et flos eius decidit, et decor vultus eius deperiit; ita et dives in itineribus suis marcescet.</seg>
          <seg type="verse" n="12">Beatus vir, qui suffert tentationem, quia, cum probatus fuerit, accipiet coronam vitae, quam repromisit Deus diligentibus se.</seg>
          <seg type="verse" n="13">Nemo, cum tentatur, dicat: " A Deo tentor "; Deus enim non tentatur malis, ipse autem neminem tentat.</seg>
          <seg type="verse" n="14">Unusquisque vero tentatur a concupiscentia sua abstractus et illectus;</seg>
          <seg type="verse" n="15">dein concupiscentia, cum conceperit, parit peccatum; peccatum vero, cum consummatum fuerit, generat mortem.</seg>
          <seg type="verse" n="16">Nolite errare, fratres mei dilectissimi.</seg>
          <seg type="verse" n="17">Omne datum optimum et omne donum perfectum de sursum est, descendens a Patre luminum, apud quem non est transmutatio nec vicissitudinis obumbratio.</seg>
          <seg type="verse" n="18">Voluntarie genuit nos verbo veritatis, ut simus primitiae quaedam creaturae eius.</seg>
          <seg type="verse" n="19">Scitis, fratres mei dilecti. Sit autem omnis homo velox ad audiendum, tardus autem ad loquendum et tardus ad iram;</seg>
          <seg type="verse" n="20">ira enim viri iustitiam Dei non operatur.</seg>
          <seg type="verse" n="21">Propter quod abicientes omnem immunditiam et abundantiam malitiae, in mansuetudine suscipite insitum verbum, quod potest salvare animas vestras.</seg>
          <seg type="verse" n="22">Estote autem factores verbi et non auditores tantum fallentes vosmetipsos.</seg>
          <seg type="verse" n="23">Quia si quis auditor est verbi et non factor, hic comparabitur viro consideranti vultum nativitatis suae in speculo;</seg>
          <seg type="verse" n="24">consideravit enim se et abiit, et statim oblitus est qualis fuerit.</seg>
          <seg type="verse" n="25">Qui autem perspexerit in lege perfecta libertatis et permanserit, non auditor obliviosus factus sed factor operis, hic beatus in facto suo erit.</seg>
          <seg type="verse" n="26">Si quis putat se religiosum esse, non freno circumducens linguam suam sed seducens cor suum, huius vana est religio.</seg>
          <seg type="verse" n="27">Religio munda et immaculata apud Deum et Patrem haec est: visitare pupillos et viduas in tribulatione eorum, immaculatum se custodire ab hoc saeculo.</seg>
        </div>
        <div type="chapter" n="2">
          <seg type="verse" n="1">Fratres mei, nolite in persona rum acceptione habere fidem Domini nostri Iesu Christi gloriae.</seg>
          <seg type="verse" n="2">Etenim, si introierit in synagogam vestram vir aureum anulum habens in veste candida, introierit autem et pauper in sordido habitu,</seg>
          <seg type="verse" n="3">et intendatis in eum, qui indutus est veste praeclara, et dixeritis: " Tu sede hic bene ", pauperi autem dicatis: " Tu sta illic aut sede sub scabello meo ";</seg>
          <seg type="verse" n="4">nonne iudicatis apud vosmetipsos et facti estis iudices cogitationum iniquarum?</seg>
          <seg type="verse" n="5">Audite, fratres mei dilectissimi. Nonne Deus elegit, qui pauperes sunt mundo, divites in fide et heredes regni, quod repromisit diligentibus se?</seg>
          <seg type="verse" n="6">Vos autem exhonorastis pauperem. Nonne divites opprimunt vos et ipsi trahunt vos ad iudicia?</seg>
          <seg type="verse" n="7">Nonne ipsi blasphemant bonum nomen, quod invocatum est super vos?</seg>
          <seg type="verse" n="8">Si tamen legem perficitis regalem secundum Scripturam: " Diliges proximum tuum sicut teipsum ", bene facitis;</seg>
          <seg type="verse" n="9">si autem personas accipitis, peccatum operamini, redarguti a lege quasi transgressores.</seg>
          <seg type="verse" n="10">Quicumque autem totam legem servaverit, offendat autem in uno, factus est omnium reus.</seg>
          <seg type="verse" n="11">Qui enim dixit: " Non moechaberis ", dixit et: " Non occides "; quod si non moecharis, occidis autem, factus es transgressor legis.</seg>
          <seg type="verse" n="12">Sic loquimini et sic facite sicut per legem libertatis iudicandi.</seg>
          <seg type="verse" n="13">Iudicium enim sine misericordia illi, qui non fecit misericordiam; superexsultat misericordia iudicio.</seg>
          <seg type="verse" n="14">Quid proderit, fratres mei, si fidem quis dicat se habere, opera autem non habeat? Numquid poterit fides salvare eum?</seg>
          <seg type="verse" n="15">Si frater aut soror nudi sunt et indigent victu cotidiano,</seg>
          <seg type="verse" n="16">dicat autem aliquis de vobis illis: " Ite in pace, calefacimini et saturamini ", non dederitis autem eis, quae necessaria sunt corporis, quid proderit?</seg>
          <seg type="verse" n="17">Sic et fides, si non habeat opera, mortua est in semetipsa.</seg>
          <seg type="verse" n="18">Sed dicet quis: " Tu fidem habes, et ego opera habeo ". Ostende mihi fidem tuam sine operibus, et ego tibi ostendam ex operibus meis fidem.</seg>
          <seg type="verse" n="19">Tu credis quoniam unus est Deus? Bene facis; et daemones credunt et contremiscunt!</seg>
          <seg type="verse" n="20">Vis autem scire, o homo inanis, quoniam fides sine operibus otiosa est?</seg>
          <seg type="verse" n="21">Abraham, pater noster, nonne ex operibus iustificatus est offerens Isaac filium suum super altare?</seg>
          <seg type="verse" n="22">Vides quoniam fides cooperabatur operibus illius, et ex operibus fides consummata est;</seg>
          <seg type="verse" n="23">et suppleta est Scriptura dicens: " Credidit Abraham Deo, et reputatum est illi ad iustitiam ", et amicus Dei appellatus est.</seg>
          <seg type="verse" n="24">Videtis quoniam ex operibus iustificatur homo et non ex fide tantum.</seg>
          <seg type="verse" n="25">Similiter autem et Rahab, meretrix nonne ex operibus iustificata est suscipiens nuntios et alia via eiciens?</seg>
          <seg type="verse" n="26">Sicut enim corpus sine spiritu emortuum est, ita et fides sine operibus mortua est.</seg>
        </div>
        <div type="chapter" n="3">
          <seg type="verse" n="1">Nolite plures magistri fieri, fra tres mei, scientes quoniam maius iudicium accipiemus.</seg>
          <seg type="verse" n="2">In multis enim offendimus omnes. Si quis in verbo non offendit, hic perfectus est vir, potens etiam freno circumducere totum corpus.</seg>
          <seg type="verse" n="3">Si autem equorum frenos in ora mittimus ad oboediendum nobis, et omne corpus illorum circumferimus.</seg>
          <seg type="verse" n="4">Ecce et naves, cum tam magnae sint et a ventis validis minentur, circumferuntur a minimo gubernaculo, ubi impetus dirigentis voluerit;</seg>
          <seg type="verse" n="5">ita et lingua modicum quidem membrum est et magna exsultat. Ecce quantus ignis quam magnam silvam incendit!</seg>
          <seg type="verse" n="6">Et lingua ignis est, universitas iniquitatis; lingua constituitur in membris nostris, quae maculat totum corpus et inflammat rotam nativitatis et inflammatur a gehenna.</seg>
          <seg type="verse" n="7">Omnis enim natura et bestiarum et volucrum et serpentium et etiam cetorum domatur et domita est a natura humana;</seg>
          <seg type="verse" n="8">linguam autem nullus hominum domare potest, inquietum malum, plena veneno mortifero.</seg>
          <seg type="verse" n="9">In ipsa benedicimus Dominum et Patrem et in ipsa maledicimus homines, qui ad similitudinem Dei facti sunt;</seg>
          <seg type="verse" n="10">ex ipso ore procedit benedictio et maledictio. Non oportet, fratres mei, haec ita fieri.</seg>
          <seg type="verse" n="11">Numquid fons de eodem foramine emanat dulcem et amaram aquam?</seg>
          <seg type="verse" n="12">Numquid potest, fratres mei, ficus olivas facere, aut vitis ficus? Neque salsa dulcem potest facere aquam.</seg>
          <seg type="verse" n="13">Quis sapiens et disciplinatus inter vos? Ostendat ex bona conversatione operationem suam in mansuetudine sapientiae.</seg>
          <seg type="verse" n="14">Quod si zelum amarum habetis et contentiones in cordibus vestris, nolite gloriari et mendaces esse adversus veritatem.</seg>
          <seg type="verse" n="15">Non est ista sapientia desursum descendens, sed terrena, animalis, diabolica;</seg>
          <seg type="verse" n="16">ubi enim zelus et contentio, ibi inconstantia et omne opus pravum.</seg>
          <seg type="verse" n="17">Quae autem desursum est sapientia primum quidem pudica est, deinde pacifica, modesta, suadibilis, plena misericordia et fructibus bonis, non iudicans, sine simulatione;</seg>
          <seg type="verse" n="18">fructus autem iustitiae in pace seminatur facientibus pacem.</seg>
        </div>
        <div type="chapter" n="4">
          <seg type="verse" n="1">Unde bella et unde lites in vobis? Nonne hinc, ex concupi scentiis vestris, quae militant in membris vestris?</seg>
          <seg type="verse" n="2">Concupiscitis et non habetis; occiditis et zelatis et non potestis adipisci; litigatis et belligeratis. Non habetis, propter quod non postulatis;</seg>
          <seg type="verse" n="3">petitis et non accipitis, eo quod male petitis, ut in concupiscentiis vestris insumatis.</seg>
          <seg type="verse" n="4">Adulteri, nescitis quia amicitia huius mundi inimica est Dei?Quicumque ergo voluerit amicus esse saeculi huius, inimicus Dei constituitur.</seg>
          <seg type="verse" n="5">Aut putatis quia inaniter Scriptura dicat: " Ad invidiam concupiscit Spiritus, qui inhabitat in nobis? ".</seg>
          <seg type="verse" n="6">Maiorem autem dat gratiam; propter quod dicit: Deus superbis resistit,humilibus autem dat gratiam ".</seg>
          <seg type="verse" n="7">Subicimini igitur Deo; resistite autem Diabolo, et fugiet a vobis.</seg>
          <seg type="verse" n="8">Appropiate Deo, et appropinquabit vobis. Emundate manus, peccatores; et purificate corda, duplices animo.</seg>
          <seg type="verse" n="9">Miseri estote et lugete et plorate; risus vester in luctum convertatur, et gaudium in maerorem.</seg>
          <seg type="verse" n="10">Humiliamini in conspectu Domini, et exaltabit vos.</seg>
          <seg type="verse" n="11">Nolite detrahere alterutrum, fratres; qui detrahit fratri, aut qui iudicat fratrem suum, detrahit legi et iudicat legem; si autem iudicas legem, non es factor legis sed iudex.</seg>
          <seg type="verse" n="12">Unus est legislator et iudex, qui potest salvare et perdere; tu autem quis es, qui iudicas proximum?</seg>
          <seg type="verse" n="13">Age nunc, qui dicitis: " Hodie aut crastino ibimus in illam civitatem et faciemus quidem ibi annum et mercabimur et lucrum faciemus ";</seg>
          <seg type="verse" n="14">qui ignoratis, quae erit in crastinum vita vestra! Vapor enim estis ad modicum parens, deinceps exterminatur;</seg>
          <seg type="verse" n="15">pro eo ut dicatis: " Si Dominus voluerit, et vivemus et faciemus hoc aut illud ".</seg>
          <seg type="verse" n="16">Nunc autem gloriamini in superbiis vestris; omnis gloriatio talis maligna est.</seg>
          <seg type="verse" n="17">Scienti igitur bonum facere et non facienti, peccatum est illi!</seg>
        </div>
        <div type="chapter" n="5">
          <seg type="verse" n="1">Age nunc, divites, plorate ulu lantes in miseriis, quae adve nient vobis.</seg>
          <seg type="verse" n="2">Divitiae vestrae putrefactae sunt, et vestimenta vestra a tineis comesta sunt,</seg>
          <seg type="verse" n="3">aurum et argentum vestrum aeruginavit, et aerugo eorum in testimonium vobis erit et manducabit carnes vestras sicut ignis: thesaurizastis in novissimis diebus.</seg>
          <seg type="verse" n="4">Ecce merces operariorum, qui messuerunt regiones vestras, quae fraudata est a vobis, clamat, et clamores eorum, qui messuerunt, in aures Domini Sabaoth introierunt.</seg>
          <seg type="verse" n="5">Epulati estis super terram et in luxuriis fuistis, enutristis corda vestra in die occisionis.</seg>
          <seg type="verse" n="6">Addixistis, occidistis iustum. Non resistit vobis.</seg>
          <seg type="verse" n="7">Patientes igitur estote, fratres, usque ad adventum Domini. Ecce agricola exspectat pretiosum fructum terrae, patienter ferens, donec accipiat imbrem temporaneum et serotinum.</seg>
          <seg type="verse" n="8">Patientes estote, et vos, confirmate corda vestra, quoniam adventus Domini appropinquavit.</seg>
          <seg type="verse" n="9">Nolite ingemiscere, fratres, in alterutrum, ut non iudicemini; ecce iudex ante ianuam assistit.</seg>
          <seg type="verse" n="10">Exemplum accipite, fratres, laboris et patientiae prophetas, qui locuti sunt in nomine Domini.</seg>
          <seg type="verse" n="11">Ecce beatificamus eos, qui sustinuerunt; sufferentiam Iob audistis et finem Domini vidistis, quoniam misericors est Dominus et miserator.</seg>
          <seg type="verse" n="12">Ante omnia autem, fratres mei, nolite iurare neque per caelum neque per terram, neque aliud quodcumque iuramentum; sit autem vestrum " Est " est, et " Non " non, uti non sub iudicio decidatis.</seg>
          <seg type="verse" n="13">Tristatur aliquis vestrum? Oret. Aequo animo est? Psallat.</seg>
          <seg type="verse" n="14">Infirmatur quis in vobis? Advocet presbyteros ecclesiae, et orent super eum, unguentes eum oleo in nomine Domini.</seg>
          <seg type="verse" n="15">Et oratio fidei salvabit infirmum, et allevabit eum Dominus; et si peccata operatus fuerit, dimittentur ei.</seg>
          <seg type="verse" n="16">Confitemini ergo alterutrum peccata et orate pro invicem, ut sanemini. Multum enim valet deprecatio iusti operans.</seg>
          <seg type="verse" n="17">Elias homo erat similis nobis passibilis et oratione oravit, ut non plueret, et non pluit super terram annos tres et menses sex;</seg>
          <seg type="verse" n="18">et rursum oravit, et caelum dedit pluviam, et terra germinavit fructum suum.</seg>
          <seg type="verse" n="19">Fratres mei, si quis ex vobis erraverit a veritate, et converterit quis eum,</seg>
          <seg type="verse" n="20">scire debet quoniam, qui converti fecerit peccatorem ab errore viae eius, salvabit animam suam a morte et operiet multitudinem peccatorum.</seg>
        </div>
      </div>
    </body>
  </text>
</cesDoc>

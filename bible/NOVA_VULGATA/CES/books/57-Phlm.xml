<?xml version="1.0" encoding="UTF-8"?>
<cesDoc>
  <cesHeader/>
  <text>
    <body>
      <div type="book" n="Phlm">
        <div type="chapter" n="1">
          <seg type="verse" n="1">Paulus vinctus Christi Iesu et Timotheus frater Philemoni dilecto et adiutori nostro</seg>
          <seg type="verse" n="2">et Apphiae sorori et Archippo commilitoni nostro et ecclesiae, quae in domo tua est:</seg>
          <seg type="verse" n="3">gratia vobis et pax a Deo Patre nostro et Domino Iesu Christo.</seg>
          <seg type="verse" n="4">Gratias ago Deo meo semper memoriam tui faciens in orationibus meis,</seg>
          <seg type="verse" n="5">audiens caritatem tuam et fidem, quam habes in Dominum Iesum et in omnes sanctos,</seg>
          <seg type="verse" n="6">ut communio fidei tuae evidens fiat in agnitione omnis boni, quod est in nobis in Christum;</seg>
          <seg type="verse" n="7">gaudium enim magnum habui et consolationem in caritate tua, quia viscera sanctorum requieverunt per te, frater.</seg>
          <seg type="verse" n="8">Propter quod multam fiduciam habens in Christo imperandi tibi, quod ad rem pertinet,</seg>
          <seg type="verse" n="9">propter caritatem magis obsecro, cum sim talis ut Paulus senex, nunc autem et vinctus Christi Iesu;</seg>
          <seg type="verse" n="10">obsecro te de meo filio, quem genui in vinculis, Onesimo,</seg>
          <seg type="verse" n="11">qui tibi aliquando inutilis fuit, nunc autem et tibi et mihi utilis,</seg>
          <seg type="verse" n="12">quem remisi tibi: eum, hoc est viscera mea;</seg>
          <seg type="verse" n="13">quem ego volueram mecum detinere, ut pro te mihi ministraret in vinculis evangelii.</seg>
          <seg type="verse" n="14">Sine consilio autem tuo nihil volui facere, uti ne velut ex necessitate bonum tuum esset sed voluntarium.</seg>
          <seg type="verse" n="15">Forsitan enim ideo discessit ad horam, ut aeternum illum reciperes,</seg>
          <seg type="verse" n="16">iam non ut servum sed plus servo, carissimum fratrem, maxime mihi, quanto autem magis tibi et in carne et in Domino.</seg>
          <seg type="verse" n="17">Si ergo habes me socium, suscipe illum sicut me.</seg>
          <seg type="verse" n="18">Si autem aliquid nocuit tibi aut debet, hoc mihi imputa.</seg>
          <seg type="verse" n="19">Ego Paulus scripsi mea manu, ego reddam; ut non dicam tibi quod et teipsum mihi debes.</seg>
          <seg type="verse" n="20">Ita, frater! Ego te fruar in Domino; refice viscera mea in Christo!</seg>
          <seg type="verse" n="21">Confidens oboedientia tua scripsi tibi, sciens quoniam et super id, quod dico, facies.</seg>
          <seg type="verse" n="22">Simul autem et para mihi hospitium, nam spero per orationes vestras donari me vobis.</seg>
          <seg type="verse" n="23">Salutat te Epaphras, concaptivus meus in Christo Iesu,</seg>
          <seg type="verse" n="24">Marcus, Aristarchus, Demas, Lucas, adiutores mei.</seg>
          <seg type="verse" n="25">Gratia Domini Iesu Christi cum spiritu vestro.</seg>
        </div>
      </div>
    </body>
  </text>
</cesDoc>

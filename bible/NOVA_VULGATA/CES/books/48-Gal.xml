<?xml version="1.0" encoding="UTF-8"?>
<cesDoc>
  <cesHeader/>
  <text>
    <body>
      <div type="book" n="Gal">
        <div type="chapter" n="1">
          <seg type="verse" n="1">Paulus apostolus, non ab ho minibus neque per hominem, sed per Iesum Christum et Deum Patrem, qui suscitavit eum a mortuis,</seg>
          <seg type="verse" n="2">et, qui mecum sunt, omnes fratres ecclesiis Galatiae:</seg>
          <seg type="verse" n="3">gratia vobis et pax a Deo Patre nostro et Domino Iesu Christo,</seg>
          <seg type="verse" n="4">qui dedit semetipsum pro peccatis nostris, ut eriperet nos de praesenti saeculo nequam secundum voluntatem Dei et Patris nostri,</seg>
          <seg type="verse" n="5">cui gloria in saecula saeculorum. Amen.</seg>
          <seg type="verse" n="6">Miror quod tam cito transferimini ab eo, qui vos vocavit in gratia Christi, in aliud evangelium;</seg>
          <seg type="verse" n="7">quod non est aliud, nisi sunt aliqui, qui vos conturbant et volunt convertere evangelium Christi.</seg>
          <seg type="verse" n="8">Sed licet nos aut angelus de caelo evangelizet vobis praeterquam quod evangelizavimus vobis, anathema sit!</seg>
          <seg type="verse" n="9">Sicut praediximus, et nunc iterum dico: Si quis vobis evangelizaverit praeter id, quod accepistis, anathema sit!</seg>
          <seg type="verse" n="10">Modo enim hominibus suadeo aut Deo? Aut quaero hominibus placere? Si adhuc hominibus placerem, Christi servus non essem!</seg>
          <seg type="verse" n="11">Notum enim vobis facio, fratres, evangelium, quod evangelizatum est a me, quia non est secundum hominem;</seg>
          <seg type="verse" n="12">neque enim ego ab homine accepi illud neque didici sed per revelationem Iesu Christi.</seg>
          <seg type="verse" n="13">Audistis enim conversationem meam aliquando in Iudaismo, quoniam supra modum persequebar ecclesiam Dei et expugnabam illam;</seg>
          <seg type="verse" n="14">et proficiebam in Iudaismo supra multos coaetaneos in genere meo, abundantius aemulator exsistens paternarum mearum traditionum.</seg>
          <seg type="verse" n="15">Cum autem placuit Deo, qui me segregavit de utero matris meae et vocavit per gratiam suam,</seg>
          <seg type="verse" n="16">ut revelaret Filium suum in me, ut evangelizarem illum in gentibus, continuo non contuli cum carne et sanguine</seg>
          <seg type="verse" n="17">neque ascendi Hierosolymam ad antecessores meos apostolos; sed abii in Arabiam et iterum reversus sum Damascum.</seg>
          <seg type="verse" n="18">Deinde post annos tres, ascendi Hierosolymam videre Cepham et mansi apud eum diebus quindecim;</seg>
          <seg type="verse" n="19">alium autem apostolorum non vidi, nisi Iacobum fratrem Domini.</seg>
          <seg type="verse" n="20">Quae autem scribo vobis, ecce coram Deo quia non mentior.</seg>
          <seg type="verse" n="21">Deinde veni in partes Syriae et Ciliciae.</seg>
          <seg type="verse" n="22">Eram autem ignotus facie ecclesiis Iudaeae, quae sunt in Christo;</seg>
          <seg type="verse" n="23">tantum autem auditum habebant: " Qui persequebatur nos aliquando, nunc evangelizat fidem, quam aliquando expugnabat ",</seg>
          <seg type="verse" n="24">et in me glorificabant Deum.</seg>
        </div>
        <div type="chapter" n="2">
          <seg type="verse" n="1">Deinde post annos quattuor decim, iterum ascendi Hieroso lymam cum Barnaba, assumpto et Tito;</seg>
          <seg type="verse" n="2">ascendi autem secundum revelationem; et contuli cum illis evangelium, quod praedico in gentibus, seorsum autem his, qui observabantur, ne forte in vacuum currerem aut cucurrissem.</seg>
          <seg type="verse" n="3">Sed neque Titus, qui mecum erat, cum esset Graecus, compulsus est circumcidi.</seg>
          <seg type="verse" n="4">Sed propter subintroductos falsos fratres, qui subintroierunt explorare libertatem nostram, quam habemus in Christo Iesu, ut nos in servitutem redigerent;</seg>
          <seg type="verse" n="5">quibus neque ad horam cessimus subicientes nos, ut veritas evangelii permaneat apud vos.</seg>
          <seg type="verse" n="6">Ab his autem, qui videbantur esse aliquid - quales aliquando fuerint, nihil mea interest; Deus personam hominis non accipit - mihi enim, qui observabantur, nihil contulerunt,</seg>
          <seg type="verse" n="7">sed e contra, cum vidissent quod creditum est mihi evangelium praeputii, sicut Petro circumcisionis</seg>
          <seg type="verse" n="8">- qui enim operatus est Petro in apostolatum circumcisionis, operatus est et mihi inter gentes -</seg>
          <seg type="verse" n="9">et cum cognovissent gratiam, quae data est mihi, Iacobus et Cephas et Ioannes, qui videbantur columnae esse, dexteras dederunt mihi et Barnabae communionis, ut nos in gentes, ipsi autem in circumcisionem;</seg>
          <seg type="verse" n="10">tantum ut pauperum memores essemus, quod etiam sollicitus fui hoc ipsum facere.</seg>
          <seg type="verse" n="11">Cum autem venisset Cephas Antiochiam, in faciem ei restiti, quia reprehensibilis erat.</seg>
          <seg type="verse" n="12">Prius enim quam venirent quidam ab Iacobo, cum gentibus comedebat; cum autem venissent, subtrahebat et segregabat se, timens eos, qui ex circumcisione erant.</seg>
          <seg type="verse" n="13">Et simulationi eius consenserunt ceteri Iudaei, ita ut et Barnabas simul abduceretur illorum simulatione.</seg>
          <seg type="verse" n="14">Sed cum vidissem quod non recte ambularent ad veritatem evangelii, dixi Cephae coram omnibus: " Si tu, cum Iudaeus sis, gentiliter et non Iudaice vivis, quomodo gentes cogis iudaizare? ".</seg>
          <seg type="verse" n="15">Nos natura Iudaei et non ex gentibus peccatores,</seg>
          <seg type="verse" n="16">scientes autem quod non iustificatur homo ex operibus legis, nisi per fidem Iesu Christi, et nos in Christum Iesum credidimus, ut iustificemur ex fide Christi et non ex operibus legis, quoniam ex operibus legis non iustificabitur omnis caro.</seg>
          <seg type="verse" n="17">Quodsi quaerentes iustificari in Christo, inventi sumus et ipsi peccatores, numquid Christus peccati minister est? Absit!</seg>
          <seg type="verse" n="18">Si enim, quae destruxi, haec iterum aedifico, praevaricatorem me constituo.</seg>
          <seg type="verse" n="19">Ego enim per legem legi mortuus sum, ut Deo vivam. Christo confixus sum cruci;</seg>
          <seg type="verse" n="20">vivo autem iam non ego, vivit vero in me Christus; quod autem nunc vivo in carne, in fide vivo Filii Dei, qui dilexit me et tradidit seipsum pro me.</seg>
          <seg type="verse" n="21">Non irritam facio gratiam Dei; si enim per legem iustitia, ergo Christus gratis mortuus est.</seg>
        </div>
        <div type="chapter" n="3">
          <seg type="verse" n="1">O insensati Galatae, quis vos fascinavit, ante quorum oculos Iesus Christus descriptus est crucifixus?</seg>
          <seg type="verse" n="2">Hoc solum volo a vobis discere: Ex operibus legis Spiritum accepistis an ex auditu fidei?</seg>
          <seg type="verse" n="3">Sic stulti estis? Cum Spiritu coeperitis, nunc carne consummamini?</seg>
          <seg type="verse" n="4">Tanta passi estis sine causa? Si tamen et sine causa!</seg>
          <seg type="verse" n="5">Qui ergo tribuit vobis Spiritum et operatur virtutes in vobis, ex operibus legis an ex auditu fidei?</seg>
          <seg type="verse" n="6">Sicut Abraham credidit Deo, et reputatum est ei ad iustitiam.</seg>
          <seg type="verse" n="7">Cognoscitis ergo quia qui ex fide sunt, hi sunt filii Abrahae.</seg>
          <seg type="verse" n="8">Providens autem Scriptura, quia ex fide iustificat gentes Deus, praenuntiavit Abrahae: "Benedicentur in te omnes gentes".</seg>
          <seg type="verse" n="9">Igitur, qui ex fide sunt, benedi cuntur cum fideli Abraham.</seg>
          <seg type="verse" n="10">Quicumque enim ex operibus legis sunt, sub maledicto sunt; scriptum est enim: " Maledictus omnis, qui non permanserit in omnibus, quae scripta sunt in libro legis, ut faciat ea ".</seg>
          <seg type="verse" n="11">Quoniam autem in lege nemo iustificatur apud Deum manifestum est, quia iustus ex fide vivet;</seg>
          <seg type="verse" n="12">lex autem non est ex fide; sed, qui fecerit ea, vivet in illis.</seg>
          <seg type="verse" n="13">Christus nos redemit de maledicto legis factus pro nobis maledictum, quia scriptum est: " Maledictus omnis, qui pendet in ligno ",</seg>
          <seg type="verse" n="14">ut in gentes benedictio Abrahae fieret in Christo Iesu, ut promissionem Spiritus accipiamus per fidem.</seg>
          <seg type="verse" n="15">Fratres, secundum hominem dico, tamen hominis confirmatum testamentum nemo irritum facit aut superordinat.</seg>
          <seg type="verse" n="16">Abrahae autem dictae sunt promissiones et semini eius. Non dicit: " Et seminibus ", quasi in multis, sed quasi in uno: "Et semini tuo", qui est Christus.</seg>
          <seg type="verse" n="17">Hoc autem dico: Testamentum confirmatum a Deo, quae post quadringentos et triginta annos facta est lex, non irritum facit ad evacuandam promissionem.</seg>
          <seg type="verse" n="18">Nam si ex lege hereditas, iam non ex promissione; Abrahae autem per promissionem donavit Deus.</seg>
          <seg type="verse" n="19">Quid igitur lex? Propter transgressiones apposita est, donec veniret semen, cui promissum est, ordinata per angelos in manu mediatoris.</seg>
          <seg type="verse" n="20">Mediator autem unius non est, Deus autem unus est.</seg>
          <seg type="verse" n="21">Lex ergo adversus promissa Dei? Absit. Si enim data esset lex, quae posset vivificare, vere ex lege esset iustitia.</seg>
          <seg type="verse" n="22">Sed conclusit Scriptura omnia sub peccato, ut promissio ex fide Iesu Christi daretur credentibus.</seg>
          <seg type="verse" n="23">Prius autem quam veniret fides, sub lege custodiebamur conclusi in eam fidem, quae revelanda erat.</seg>
          <seg type="verse" n="24">Itaque lex paedagogus noster fuit in Christum, ut ex fide iustificemur;</seg>
          <seg type="verse" n="25">at ubi venit fides, iam non sumus sub paedagogo.</seg>
          <seg type="verse" n="26">Omnes enim filii Dei estis per fidem in Christo Iesu.</seg>
          <seg type="verse" n="27">Quicumque enim in Christum baptizati estis, Christum induistis:</seg>
          <seg type="verse" n="28">non est Iudaeus neque Graecus, non est servus neque liber, non est masculus et femina; omnes enim vos unus estis in Christo Iesu.</seg>
          <seg type="verse" n="29">Si autem vos Christi, ergo Abrahae semen estis, secundum promissionem heredes.</seg>
        </div>
        <div type="chapter" n="4">
          <seg type="verse" n="1">Dico autem: Quanto tempore heres parvulus est, nihil differt a servo, cum sit dominus omnium,</seg>
          <seg type="verse" n="2">sed sub tutoribus est et actoribus usque ad praefinitum tempus a patre.</seg>
          <seg type="verse" n="3">Ita et nos, cum essemus parvuli, sub elementis mundi eramus servientes;</seg>
          <seg type="verse" n="4">at ubi venit plenitudo temporis, misit Deus Filium suum, factum ex muliere, factum sub lege,</seg>
          <seg type="verse" n="5">ut eos, qui sub lege erant, redimeret, ut adoptionem filiorum reciperemus.</seg>
          <seg type="verse" n="6">Quoniam autem estis filii, misit Deus Spiritum Filii sui in corda nostra clamantem: " Abba, Pater! ".</seg>
          <seg type="verse" n="7">Itaque iam non es servus sed filius; quod si filius, et heres per Deum.</seg>
          <seg type="verse" n="8">Sed tunc quidem ignorantes Deum, his, qui natura non sunt dii, servistis;</seg>
          <seg type="verse" n="9">nunc autem, cum cognoveritis Deum, immo cogniti sitis a Deo, quomodo convertimini iterum ad infirma et egena elementa, quibus rursus ut antea servire vultis?</seg>
          <seg type="verse" n="10">Dies observatis et menses et tempora et annos!</seg>
          <seg type="verse" n="11">Timeo vos, ne forte sine causa laboraverim in vobis.</seg>
          <seg type="verse" n="12">Estote sicut ego, quia et ego sicut vos; fratres, obsecro vos. Nihil me laesistis;</seg>
          <seg type="verse" n="13">scitis autem quia per infirmitatem carnis pridem vobis evangelizavi,</seg>
          <seg type="verse" n="14">et tentationem vestram in carne mea non sprevistis neque respuistis, sed sicut angelum Dei excepistis me, sicut Christum Iesum.</seg>
          <seg type="verse" n="15">Ubi est ergo beatitudo vestra? Testimonium enim perhibeo vobis, quia, si fieri posset, oculos vestros eruissetis et dedissetis mihi.</seg>
          <seg type="verse" n="16">Ergo inimicus vobis factus sum, verum dicens vobis?</seg>
          <seg type="verse" n="17">Aemulantur vos non bene, sed excludere vos volunt, ut illos aemulemini.</seg>
          <seg type="verse" n="18">Bonum est autem aemulari in bono semper, et non tantum cum praesens sum apud vos,</seg>
          <seg type="verse" n="19">filioli mei, quos iterum parturio, donec formetur Christus in vobis!</seg>
          <seg type="verse" n="20">Vellem autem esse apud vos modo et mutare vocem meam, quoniam incertus sum in vobis.</seg>
          <seg type="verse" n="21">Dicite mihi, qui sub lege vultis esse: Legem non auditis?</seg>
          <seg type="verse" n="22">Scriptum est enim quoniam Abraham duos filios habuit, unum de ancilla et unum de libera.</seg>
          <seg type="verse" n="23">Sed qui de ancilla, secundum carnem natus est; qui autem de libera, per promissionem.</seg>
          <seg type="verse" n="24">Quae sunt per allegoriam dicta; ipsae enim sunt duo Testamenta, unum quidem a monte Sinai, in servitutem generans, quod est Agar.</seg>
          <seg type="verse" n="25">Illud vero Agar mons est Sinai in Arabia, respondet autem Ierusalem, quae nunc est; servit enim cum filiis suis.</seg>
          <seg type="verse" n="26">Illa autem, quae sursum est Ierusalem, libera est, quae est mater nostra;</seg>
          <seg type="verse" n="27">scriptum est enim: Laetare, sterilis, quae non paris,erumpe et exclama, quae non parturis,quia multi filii desertaemagis quam eius, quae habet virum ".</seg>
          <seg type="verse" n="28">Vos autem, fratres, secundum Isaac promissionis filii estis.</seg>
          <seg type="verse" n="29">Sed quomodo tunc, qui secundum carnem natus fuerat, persequebatur eum, qui secundum spiritum, ita et nunc.</seg>
          <seg type="verse" n="30">Sed quid dicit Scriptura? " Eice ancillam et filium eius; non enim heres erit filius ancillae cum filio liberae ".</seg>
          <seg type="verse" n="31">Itaque, fratres, non sumus ancillae filii sed liberae.</seg>
        </div>
        <div type="chapter" n="5">
          <seg type="verse" n="1">Hac libertate nos Christus liberavit; state igitur et nolite iterum iugo servitutis detineri.</seg>
          <seg type="verse" n="2">Ecce ego Paulus dico vobis quoniam, si circumcidamini, Christus vobis nihil proderit.</seg>
          <seg type="verse" n="3">Testificor autem rursum omni homini circumcidenti se quoniam debitor est universae legis faciendae.</seg>
          <seg type="verse" n="4">Evacuati estis a Christo, qui in lege iustificamini, a gratia excidistis.</seg>
          <seg type="verse" n="5">Nos enim Spiritu ex fide spem iustitiae exspectamus.</seg>
          <seg type="verse" n="6">Nam in Christo Iesu neque circumcisio aliquid valet neque praeputium, sed fides, quae per caritatem operatur.</seg>
          <seg type="verse" n="7">Currebatis bene; quis vos impedivit veritati non oboedire?</seg>
          <seg type="verse" n="8">Haec persuasio non est ex eo, qui vocat vos.</seg>
          <seg type="verse" n="9">Modicum fermentum totam massam corrumpit.</seg>
          <seg type="verse" n="10">Ego confido in vobis in Domino, quod nihil aliud sapietis; qui autem conturbat vos, portabit iudicium, quicumque est ille.</seg>
          <seg type="verse" n="11">Ego autem, fratres, si circumcisionem adhuc praedico, quid adhuc persecutionem patior? Ergo evacuatum est scandalum crucis.</seg>
          <seg type="verse" n="12">Utinam et abscidantur, qui vos conturbant!</seg>
          <seg type="verse" n="13">Vos enim in libertatem vocati estis, fratres; tantum ne libertatem in occasionem detis carni, sed per caritatem servite invicem.</seg>
          <seg type="verse" n="14">Omnis enim lex in uno sermone impletur, in hoc: Diliges proximum tuum sicut teipsum.</seg>
          <seg type="verse" n="15">Quod si invicem mordetis et devoratis, videte, ne ab invicem consumamini!</seg>
          <seg type="verse" n="16">Dico autem: Spiritu ambulate et concupiscentiam carnis ne perfeceritis.</seg>
          <seg type="verse" n="17">Caro enim concupiscit adversus Spiritum, Spiritus autem adversus carnem; haec enim invicem adversantur, ut non, quaecumque vultis, illa faciatis.</seg>
          <seg type="verse" n="18">Quod si Spiritu ducimini, non estis sub lege.</seg>
          <seg type="verse" n="19">Manifesta autem sunt opera carnis, quae sunt fornicatio, immunditia, luxuria,</seg>
          <seg type="verse" n="20">idolorum servitus, veneficia, inimicitiae, contentiones, aemulationes, irae, rixae, dissensiones, sectae,</seg>
          <seg type="verse" n="21">invidiae, ebrietates, comissationes et his similia; quae praedico vobis, sicut praedixi, quoniam, qui talia agunt, regnum Dei non consequentur.</seg>
          <seg type="verse" n="22">Fructus autem Spiritus est caritas, gaudium, pax, longanimitas, benignitas, bonitas, fides,</seg>
          <seg type="verse" n="23">mansuetudo, continentia; adversus huiusmodi non est lex.</seg>
          <seg type="verse" n="24">Qui autem sunt Christi Iesu, carnem crucifixerunt cum vitiis et concupiscentiis.</seg>
          <seg type="verse" n="25">Si vivimus Spiritu, Spiritu et ambulemus.</seg>
          <seg type="verse" n="26">Non efficiamur inanis gloriae cupidi, invicem provocantes, invicem invidentes.</seg>
        </div>
        <div type="chapter" n="6">
          <seg type="verse" n="1">Fratres, et si praeoccupatus fuerit homo in aliquo delicto, vos, qui spiritales estis, huiusmodi instruite in spiritu lenitatis, considerans teipsum, ne et tu tenteris.</seg>
          <seg type="verse" n="2">Alter alterius onera portate et sic adimplebitis legem Christi.</seg>
          <seg type="verse" n="3">Nam si quis existimat se aliquid esse, cum sit nihil, ipse se seducit;</seg>
          <seg type="verse" n="4">opus autem suum probet unusquisque et sic in semetipso tantum gloriationem habebit et non in altero.</seg>
          <seg type="verse" n="5">Unusquisque enim onus suum portabit.</seg>
          <seg type="verse" n="6">Communicet autem is, qui catechizatur verbum, ei qui se catechizat, in omnibus bonis.</seg>
          <seg type="verse" n="7">Nolite errare: Deus non irridetur. Quae enim seminaverit homo, haec et metet;</seg>
          <seg type="verse" n="8">quoniam, qui seminat in carne sua, de carne metet corruptionem; qui autem seminat in Spiritu, de Spiritu metet vitam aeternam.</seg>
          <seg type="verse" n="9">Bonum autem facientes infatigabiles, tempore enim suo metemus non deficientes.</seg>
          <seg type="verse" n="10">Ergo dum tempus habemus, operemur bonum ad omnes, maxime autem ad domesticos fidei.</seg>
          <seg type="verse" n="11">Videte qualibus litteris scripsi vobis mea manu.</seg>
          <seg type="verse" n="12">Quicumque volunt placere in carne, hi cogunt vos circumcidi, tantum ut crucis Christi persecutionem non patiantur;</seg>
          <seg type="verse" n="13">neque enim, qui circumciduntur, legem custodiunt, sed volunt vos circumcidi, ut in carne vestra glorientur.</seg>
          <seg type="verse" n="14">Mihi autem absit gloriari, nisi in cruce Domini nostri Iesu Christi, per quem mihi mundus crucifixus est, et ego mundo.</seg>
          <seg type="verse" n="15">Neque enim circumcisio aliquid est neque praeputium sed nova creatura.</seg>
          <seg type="verse" n="16">Et quicumque hanc regulam secuti fuerint, pax super illos et misericordia et super Israel Dei.</seg>
          <seg type="verse" n="17">De cetero nemo mihi molestus sit; ego enim stigmata Iesu in super corpore meo porto.</seg>
          <seg type="verse" n="18">Gratia Domini nostri Iesu Christi cum spiritu vestro, fratres. Amen.</seg>
        </div>
      </div>
    </body>
  </text>
</cesDoc>

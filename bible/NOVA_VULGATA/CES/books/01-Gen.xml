<?xml version="1.0" encoding="UTF-8"?>
<cesDoc>
  <cesHeader/>
  <text>
    <body>
      <div type="book" n="Gen">
        <div type="chapter" n="1">
          <seg type="verse" n="1">In principio creavit Deus caelum et terram.</seg>
          <seg type="verse" n="2">Terra autem erat inanis et vacua, et tenebrae super faciem abyssi, et spiritus Dei ferebatur super aquas.</seg>
          <seg type="verse" n="3">Dixitque Deus: " Fiat lux ". Et facta est lux.</seg>
          <seg type="verse" n="4">Et vidit Deus lucem quod esset bona et divisit Deus lucem ac tenebras.</seg>
          <seg type="verse" n="5">Appellavitque Deus lucem Diem et tenebras Noctem. Factumque est vespere et mane, dies unus.</seg>
          <seg type="verse" n="6">Dixit quoque Deus: " Fiat firmamentum in medio aquarum et dividat aquas ab aquis ".</seg>
          <seg type="verse" n="7">Et fecit Deus firmamentum divisitque aquas, quae erant sub firmamento, ab his, quae erant super firmamentum. Et factum est ita.</seg>
          <seg type="verse" n="8">Vocavitque Deus firmamentum Caelum. Et factum est vespere et mane, dies secundus.</seg>
          <seg type="verse" n="9">Dixit vero Deus: " Congregentur aquae, quae sub caelo sunt, in locum unum, et appareat arida ". Factumque est ita.</seg>
          <seg type="verse" n="10">Et vocavit Deus aridam Terram congregationesque aquarum appellavit Maria. Et vidit Deus quod esset bonum.</seg>
          <seg type="verse" n="11">Et ait Deus: " Germinet terra herbam virentem et herbam facientem semen et lignum pomiferum faciens fructum iuxta genus suum, cuius semen in semetipso sit super terram ". Et factum est ita.</seg>
          <seg type="verse" n="12">Et protulit terra herbam virentem et herbam afferentem semen iuxta genus suum lignumque faciens fructum, qui habet in semetipso sementem secundum speciem suam. Et vidit Deus quod esset bonum.</seg>
          <seg type="verse" n="13">Et factum est vespere et mane, dies tertius.</seg>
          <seg type="verse" n="14">Dixit autem Deus: " Fiant luminaria in firmamento caeli, ut dividant diem ac noctem et sint in signa et tempora et dies et annos,</seg>
          <seg type="verse" n="15">ut luceant in firmamento caeli et illuminent terram. Et factum est ita.</seg>
          <seg type="verse" n="16">Fecitque Deus duo magna luminaria: luminare maius, ut praeesset diei, et luminare minus, ut praeesset nocti, et stellas.</seg>
          <seg type="verse" n="17">Et posuit eas Deus in firmamento caeli, ut lucerent super terram</seg>
          <seg type="verse" n="18">et praeessent diei ac nocti et dividerent lucem ac tenebras. Et vidit Deus quod esset bonum.</seg>
          <seg type="verse" n="19">Et factum est vespere et mane, dies quartus.</seg>
          <seg type="verse" n="20">Dixit etiam Deus: " Pullulent aquae reptile animae viventis, et volatile volet super terram sub firmamento caeli ".</seg>
          <seg type="verse" n="21">Creavitque Deus cete grandia et omnem animam viventem atque motabilem, quam pullulant aquae secundum species suas, et omne volatile secundum genus suum. Et vidit Deus quod esset bonum;</seg>
          <seg type="verse" n="22">benedixitque eis Deus dicens: " Crescite et multiplicamini et replete aquas maris, avesque multiplicentur super terram ".</seg>
          <seg type="verse" n="23">Et factum est vespere et mane, dies quintus.</seg>
          <seg type="verse" n="24">Dixit quoque Deus: " Producat terra animam viventem in genere suo, iumenta et reptilia et bestias terrae secundum species suas ". Factumque est ita.</seg>
          <seg type="verse" n="25">Et fecit Deus bestias terrae iuxta species suas et iumenta secundum species suas et omne reptile terrae in genere suo. Et vidit Deus quod esset bonum.</seg>
          <seg type="verse" n="26">Et ait Deus: " Faciamus hominem ad imaginem et similitudinem nostram; et praesint piscibus maris et volatilibus caeli et bestiis universaeque terrae omnique reptili, quod movetur in terra ".</seg>
          <seg type="verse" n="27">Et creavit Deus hominem ad imaginem suam;ad imaginem Dei creavit illum;masculum et feminam creavit eos.</seg>
          <seg type="verse" n="28">Benedixitque illis Deus et ait illis Deus: " Crescite et multiplicamini et replete terram et subicite eam et dominamini piscibus maris et volatilibus caeli et universis animantibus, quae moventur super terram ".</seg>
          <seg type="verse" n="29">Dixitque Deus: " Ecce dedi vobis omnem herbam afferentem semen super terram et universa ligna, quae habent in semetipsis fructum ligni portantem sementem, ut sint vobis in escam</seg>
          <seg type="verse" n="30">et cunctis animantibus terrae omnique volucri caeli et universis, quae moventur in terra et in quibus est anima vivens, omnem herbam virentem ad vescendum ". Et factum est ita.</seg>
          <seg type="verse" n="31">Viditque Deus cuncta, quae fecit, et ecce erant valde bona. Et factum est vespere et mane, dies sextus.</seg>
        </div>
        <div type="chapter" n="2">
          <seg type="verse" n="1">Igitur perfecti sunt caeli et terra et omnis exercitus eorum.</seg>
          <seg type="verse" n="2">Complevitque Deus die septimo opus suum, quod fecerat, et requievit die septimo ab universo opere, quod patrarat.</seg>
          <seg type="verse" n="3">Et benedixit Deus diei septimo et sanctificavit illum, quia in ipso requieverat ab omni opere suo, quod creavit Deus, ut faceret.</seg>
          <seg type="verse" n="4">Istae sunt generationes caeli et terrae, quando creata sunt.In die quo fecit Dominus Deus terram et caelum ­</seg>
          <seg type="verse" n="5">omne virgultum agri, antequam oriretur in terra, omnisque herba regionis, priusquam germinaret; non enim pluerat Dominus Deus super terram, et homo non erat, qui operaretur humum,</seg>
          <seg type="verse" n="6">sed fons ascendebat e terra irrigans universam superficiem terrae ­</seg>
          <seg type="verse" n="7">tunc formavit Dominus Deus hominem pulverem de humo et inspiravit in nares eius spiraculum vitae, et factus est homo in animam viventem.</seg>
          <seg type="verse" n="8">Et plantavit Dominus Deus paradisum in Eden ad orientem, in quo posuit hominem, quem formaverat.</seg>
          <seg type="verse" n="9">Produxitque Dominus Deus de humo omne lignum pulchrum visu et ad vescendum suave, lignum etiam vitae in medio paradisi lignumque scientiae boni et mali.</seg>
          <seg type="verse" n="10">Et fluvius egrediebatur ex Eden ad irrigandum paradisum, qui inde dividitur in quattuor capita.</seg>
          <seg type="verse" n="11">Nomen uni Phison: ipse est, qui circuit omnem terram Hevila, ubi est aurum;</seg>
          <seg type="verse" n="12">et aurum terrae illius optimum est; ibi invenitur bdellium et lapis onychinus.</seg>
          <seg type="verse" n="13">Et nomen fluvio secundo Geon: ipse est, qui circuit omnem terram Aethiopiae.</seg>
          <seg type="verse" n="14">Nomen vero fluminis tertii Tigris: ipse vadit ad orientem Assyriae. Fluvius autem quartus ipse est Euphrates.</seg>
          <seg type="verse" n="15">Tulit ergo Dominus Deus hominem et posuit eum in paradiso Eden, ut operaretur et custodiret illum;</seg>
          <seg type="verse" n="16">praecepitque Dominus Deus homini dicens: " Ex omni ligno paradisi comede;</seg>
          <seg type="verse" n="17">de ligno autem scientiae boni et mali ne comedas; in quocumque enim die comederis ex eo, morte morieris ".</seg>
          <seg type="verse" n="18">Dixit quoque Dominus Deus: " Non est bonum esse hominem solum; faciam ei adiutorium simile sui ".</seg>
          <seg type="verse" n="19">Formatis igitur Dominus Deus de humo cunctis animantibus agri et universis volatilibus caeli, adduxit ea ad Adam, ut videret quid vocaret ea; omne enim, quod vocavit Adam animae viventis, ipsum est nomen eius.</seg>
          <seg type="verse" n="20">Appellavitque Adam nominibus suis cuncta pecora et universa volatilia caeli et omnes bestias agri; Adae vero non inveniebatur adiutor similis eius.</seg>
          <seg type="verse" n="21">Immisit ergo Dominus Deus soporem in Adam. Cumque obdormisset, tulit unam de costis eius et replevit carnem pro ea;</seg>
          <seg type="verse" n="22">et aedificavit Dominus Deus costam, quam tulerat de Adam, in mulierem et adduxit eam ad Adam.</seg>
          <seg type="verse" n="23">Dixitque Adam: Haec nunc os ex ossibus meiset caro de carne mea!Haec vocabitur Virago,quoniam de viro sumpta est haec ".</seg>
          <seg type="verse" n="24">Quam ob rem relinquet vir patrem suum et matrem et adhaerebit uxori suae; et erunt in carnem unam.</seg>
          <seg type="verse" n="25">Erant autem uterque nudi, Adam scilicet et uxor eius, et non erubescebant.</seg>
        </div>
        <div type="chapter" n="3">
          <seg type="verse" n="1">Et serpens erat callidior cunctis animantibus agri, quae fecerat Dominus Deus. Qui dixit ad mulierem: " Verene praecepit vobis Deus, ut non comederetis de omni ligno paradisi? ".</seg>
          <seg type="verse" n="2">Cui respondit mulier: " De fructu lignorum, quae sunt in paradiso, vescimur;</seg>
          <seg type="verse" n="3">de fructu vero ligni, quod est in medio paradisi, praecepit nobis Deus, ne comederemus et ne tangeremus illud, ne moriamur ".</seg>
          <seg type="verse" n="4">Dixit autem serpens ad mulierem: " Nequaquam morte moriemini!</seg>
          <seg type="verse" n="5">Scit enim Deus quod in quocumque die comederitis ex eo, aperientur oculi vestri, et eritis sicut Deus scientes bonum et malum ".</seg>
          <seg type="verse" n="6">Vidit igitur mulier quod bonum esset lignum ad vescendum et pulchrum oculis et desiderabile esset lignum ad intellegendum; et tulit de fructu illius et comedit deditque etiam viro suo secum, qui comedit.</seg>
          <seg type="verse" n="7">Et aperti sunt oculi amborum. Cumque cognovissent esse se nudos, consuerunt folia ficus et fecerunt sibi perizomata.</seg>
          <seg type="verse" n="8">Et cum audissent vocem Domini Dei deambulantis in paradiso ad auram post meridiem, abscondit se Adam et uxor eius a facie Domini Dei in medio ligni paradisi.</seg>
          <seg type="verse" n="9">Vocavitque Dominus Deus Adam et dixit ei: " Ubi es? ".</seg>
          <seg type="verse" n="10">Qui ait: " Vocem tuam audivi in paradiso et timui eo quod nudus essem et abscondi me ".</seg>
          <seg type="verse" n="11">Cui dixit: " Quis enim indicavit tibi quod nudus esses, nisi quod ex ligno, de quo tibi praeceperam, ne comederes, comedisti? ".</seg>
          <seg type="verse" n="12">Dixitque Adam: " Mulier, quam dedisti sociam mihi, ipsa dedit mihi de ligno, et comedi ".</seg>
          <seg type="verse" n="13">Et dixit Dominus Deus ad mulierem: " Quid hoc fecisti? ". Quae respondit: " Serpens decepit me, et comedi ".</seg>
          <seg type="verse" n="14">Et ait Dominus Deus ad serpentem: Quia fecisti hoc, maledictus esinter omnia pecoraet omnes bestias agri!Super pectus tuum gradieriset pulverem comedes cunctisdiebus vitae tuae.</seg>
          <seg type="verse" n="15">Inimicitias ponam inter te et mulieremet semen tuum et semen illius;ipsum conteret caput tuum,et tu conteres calcaneum eius ".</seg>
          <seg type="verse" n="16">Mulieri dixit: Multiplicabo aerumnas tuaset conceptus tuos:in dolore paries filios,et ad virum tuum erit appetitus tuus,ipse autem dominabitur tui ".</seg>
          <seg type="verse" n="17">Adae vero dixit: " Quia audisti vocem uxoris tuae et comedisti de ligno, ex quo praeceperam tibi, ne comederes,maledicta humus propter te!In laboribus comedes ex eacunctis diebus vitae tuae.</seg>
          <seg type="verse" n="18">Spinas et tribulos germinabit tibi,et comedes herbas terrae;</seg>
          <seg type="verse" n="19">in sudore vultus tui vesceris pane,donec revertaris ad humum,de qua sumptus es,quia pulvis es et in pulverem reverteris ".</seg>
          <seg type="verse" n="20">Et vocavit Adam nomen uxoris suae Eva, eo quod mater esset cunctorum viventium.</seg>
          <seg type="verse" n="21">Fecit quoque Dominus Deus Adae et uxori eius tunicas pelliceas et induit eos.</seg>
          <seg type="verse" n="22">Et ait Dominus Deus: " Ecce homo factus est quasi unus ex nobis, ut sciat bonum et malum; nunc ergo, ne mittat manum suam et sumat etiam de ligno vitae et comedat et vivat in aeternum! ".</seg>
          <seg type="verse" n="23">Emisit eum Dominus Deus de paradiso Eden, ut operaretur humum, de qua sumptus est.</seg>
          <seg type="verse" n="24">Eiecitque hominem et collocavit ad orientem paradisi Eden cherubim et flammeum gladium atque versatilem ad custodiendam viam ligni vitae.</seg>
        </div>
        <div type="chapter" n="4">
          <seg type="verse" n="1">Adam vero cognovit Evam uxo rem suam, quae concepit et peperit Cain dicens: " Acquisivi virum per Dominum ".</seg>
          <seg type="verse" n="2">Rursusque peperit fratrem eius Abel. Et fuit Abel pastor ovium et Cain agricola.</seg>
          <seg type="verse" n="3">Factum est autem post aliquot dies ut offerret Cain de fructibus agri munus Domino.</seg>
          <seg type="verse" n="4">Abel quoque obtulit de primogenitis gregis sui et de adipibus eorum. Et respexit Dominus ad Abel et ad munus eius,</seg>
          <seg type="verse" n="5">ad Cain vero et ad munus illius non respexit. Iratusque est Cain vehementer, et concidit vultus eius.</seg>
          <seg type="verse" n="6">Dixitque Dominus ad eum: " Quare iratus es, et cur concidit facies tua?</seg>
          <seg type="verse" n="7">Nonne si bene egeris, vultum attolles? Sin autem male, in foribus peccatum insidiabitur, et ad te erit appetitus eius, tu autem dominaberis illius ".</seg>
          <seg type="verse" n="8">Dixitque Cain ad Abel fratrem suum: " Egrediamur foras ". Cumque essent in agro, consurrexit Cain adversus Abel fratrem suum et interfecit eum.</seg>
          <seg type="verse" n="9">Et ait Dominus ad Cain: " Ubi est Abel frater tuus? ". Qui respondit: " Nescio. Num custos fratris mei sum ego? ".</seg>
          <seg type="verse" n="10">Dixitque ad eum: " Quid fecisti? Vox sanguinis fratris tui clamat ad me de agro.</seg>
          <seg type="verse" n="11">Nunc igitur maledictus eris procul ab agro, qui aperuit os suum et suscepit sanguinem fratris tui de manu tua!</seg>
          <seg type="verse" n="12">Cum operatus fueris eum, amplius non dabit tibi fructus suos; vagus et profugus eris super terram ".</seg>
          <seg type="verse" n="13">Dixitque Cain ad Dominum: " Maior est poena mea quam ut portem eam.</seg>
          <seg type="verse" n="14">Ecce eicis me hodie a facie agri, et a facie tua abscondar et ero vagus et profugus in terra; omnis igitur, qui invenerit me, occidet me ".</seg>
          <seg type="verse" n="15">Dixitque ei Dominus: " Nequaquam ita fiet, sed omnis qui occiderit Cain, septuplum punietur! ". Posuitque Dominus Cain signum, ut non eum interficeret omnis qui invenisset eum.</seg>
          <seg type="verse" n="16">Egressusque Cain a facie Domini habitavit in terra Nod ad orientalem plagam Eden.</seg>
          <seg type="verse" n="17">Cognovit autem Cain uxorem suam, quae concepit et peperit Henoch. Et aedificavit civitatem vocavitque nomen eius ex nomine filii sui Henoch.</seg>
          <seg type="verse" n="18">Porro Henoch genuit Irad, et Irad genuit Maviael, et Maviael genuit Mathusael, et Mathusael genuit Lamech.</seg>
          <seg type="verse" n="19">Qui accepit uxores duas: nomen uni Ada et nomen alteri Sella.</seg>
          <seg type="verse" n="20">Genuitque Ada Iabel, qui fuit pater habitantium in tentoriis atque pastorum.</seg>
          <seg type="verse" n="21">Et nomen fratris eius Iubal; ipse fuit pater omnium canentium cithara et organo.</seg>
          <seg type="verse" n="22">Sella quoque genuit Tubalcain, qui fuit malleator et faber in cuncta opera aeris et ferri. Soror vero Tubalcain Noema.</seg>
          <seg type="verse" n="23">Dixitque Lamech uxoribus suis: Ada et Sella, audite vocem meam; uxores Lamech, auscultate sermonem meum:occidi virum pro vulnere meoet adulescentulum pro livore meo;</seg>
          <seg type="verse" n="24">septuplum ultio dabitur de Cain, de Lamech vero septuagies septies ".</seg>
          <seg type="verse" n="25">Cognovit quoque Adam uxorem suam, et peperit filium vocavitque nomen eius Seth dicens: " Posuit mihi Deus semen aliud pro Abel, quem occidit Cain ".</seg>
          <seg type="verse" n="26">Sed et Seth natus est filius, quem vocavit Enos. Tunc coeperunt invocare nomen Domini.</seg>
        </div>
        <div type="chapter" n="5">
          <seg type="verse" n="1">Hic est liber generationis Adam. In die qua creavit Deus homi nem, ad similitudinem Dei fecit illum.</seg>
          <seg type="verse" n="2">Masculum et feminam creavit eos et benedixit illis; et vocavit nomen eorum Adam in die, quo creati sunt.</seg>
          <seg type="verse" n="3">Vixit autem Adam centum triginta annis et genuit ad similitudinem et imaginem suam vocavitque nomen eius Seth.</seg>
          <seg type="verse" n="4">Et facti sunt dies Adam, postquam genuit Seth, octingenti anni, genuitque filios et filias.</seg>
          <seg type="verse" n="5">Et factum est omne tempus, quod vixit Adam, anni nongenti triginta, et mortuus est.</seg>
          <seg type="verse" n="6">Vixit quoque Seth centum quinque annos et genuit Enos.</seg>
          <seg type="verse" n="7">Vixitque Seth, postquam genuit Enos, octingentis septem annis genuitque filios et filias.</seg>
          <seg type="verse" n="8">Et facti sunt omnes dies Seth nongentorum duodecim annorum, et mortuus est.</seg>
          <seg type="verse" n="9">Vixit vero Enos nonaginta annis et genuit Cainan.</seg>
          <seg type="verse" n="10">Et vixit Enos, postquam genuit Cainan, octingentis quindecim annis et genuit filios et filias.</seg>
          <seg type="verse" n="11">Factique sunt omnes dies Enos nongentorum quinque annorum, et mortuus est.</seg>
          <seg type="verse" n="12">Vixit quoque Cainan septuaginta annis et genuit Malaleel.</seg>
          <seg type="verse" n="13">Et vixit Cainan, postquam genuit Malaleel, octingentos quadraginta annos genuitque filios et filias.</seg>
          <seg type="verse" n="14">Et facti sunt omnes dies Cainan nongenti decem anni, et mortuus est.</seg>
          <seg type="verse" n="15">Vixit autem Malaleel sexaginta quinque annos et genuit Iared.</seg>
          <seg type="verse" n="16">Et vixit Malaleel, postquam genuit Iared, octingentis triginta annis et genuit filios et filias.</seg>
          <seg type="verse" n="17">Et facti sunt omnes dies Malaleel octingenti nonaginta quinque anni, et mortuus est.</seg>
          <seg type="verse" n="18">Vixitque Iared centum sexaginta duobus annis et genuit Henoch.</seg>
          <seg type="verse" n="19">Et vixit Iared, postquam genuit Henoch, octingentos annos et genuit filios et filias.</seg>
          <seg type="verse" n="20">Et facti sunt omnes dies Iared nongenti sexaginta duo anni, et mortuus est.</seg>
          <seg type="verse" n="21">Porro Henoch vixit sexaginta quinque annis et genuit Mathusalam.</seg>
          <seg type="verse" n="22">Et ambulavit Henoch cum Deo, postquam genuit Mathusalam, trecentis annis et genuit filios et filias.</seg>
          <seg type="verse" n="23">Et facti sunt omnes dies Henoch trecenti sexaginta quinque anni,</seg>
          <seg type="verse" n="24">ambulavitque cum Deo et non apparuit, quia tulit eum Deus.</seg>
          <seg type="verse" n="25">Vixit quoque Mathusala centum octoginta septem annos et genuit Lamech.</seg>
          <seg type="verse" n="26">Et vixit Mathusala, postquam genuit Lamech, septingentos octoginta duos annos et genuit filios et filias.</seg>
          <seg type="verse" n="27">Et facti sunt omnes dies Mathusalae nongenti sexaginta novem anni, et mortuus est.</seg>
          <seg type="verse" n="28">Vixit autem Lamech centum octoginta duobus annis et genuit filium</seg>
          <seg type="verse" n="29">vocavitque nomen eius Noe dicens: " Iste consolabitur nos ab operibus nostris et labore manuum nostrarum in agro, cui maledixit Dominus ".</seg>
          <seg type="verse" n="30">Vixitque Lamech, postquam genuit Noe, quingentos nonaginta quinque annos et genuit filios et filias.</seg>
          <seg type="verse" n="31">Et facti sunt omnes dies Lamech septingenti septuaginta septem anni, et mortuus est.</seg>
          <seg type="verse" n="32">Noe vero, cum quingentorum esset annorum, genuit Sem, Cham et Iapheth.</seg>
        </div>
        <div type="chapter" n="6">
          <seg type="verse" n="1">Cumque coepissent homines multiplicari super terram et fi lias procreassent,</seg>
          <seg type="verse" n="2">videntes filii Dei filias hominum quod essent pulchrae, acceperunt sibi uxores ex omnibus, quas elegerant.</seg>
          <seg type="verse" n="3">Dixitque Deus: " Non permanebit spiritus meus in homine in aeternum, quia caro est; eruntque dies illius centum viginti annorum ".</seg>
          <seg type="verse" n="4">Gigantes erant super terram in diebus illis et etiam postquam ingressi sunt filii Dei ad filias hominum, illaeque eis genuerunt: isti sunt potentes a saeculo viri famosi.</seg>
          <seg type="verse" n="5">Videns autem Dominus quod multa malitia hominum esset in terra, et cuncta cogitatio cordis eorum non intenta esset nisi ad malum omni tempore,</seg>
          <seg type="verse" n="6">paenituit Dominum quod hominem fecisset in terra. Et tactus dolore cordis intrinsecus:</seg>
          <seg type="verse" n="7">" Delebo, inquit, hominem, quem creavi, a facie terrae, ab homine usque ad pecus, usque ad reptile et usque ad volucres caeli; paenitet enim me fecisse eos ".</seg>
          <seg type="verse" n="8">Noe vero invenit gratiam coram Domino.</seg>
          <seg type="verse" n="9">Hae sunt generationes Noe: Noe vir iustus atque perfectus fuit in generatione sua; cum Deo ambulavit.</seg>
          <seg type="verse" n="10">Et genuit tres filios: Sem, Cham et Iapheth.</seg>
          <seg type="verse" n="11">Corrupta est autem terra coram Deo et repleta est iniquitate.</seg>
          <seg type="verse" n="12">Cumque vidisset Deus terram esse corruptam ­ omnis quippe caro corruperat viam suam super terram ­</seg>
          <seg type="verse" n="13">dixit ad Noe: " Finis universae carnis venit coram me; repleta est enim terra iniquitate a facie eorum, et ecce ego disperdam eos de terra.</seg>
          <seg type="verse" n="14">Fac tibi arcam de lignis cupressinis; mansiunculas in arca facies et bitumine linies eam intrinsecus et extrinsecus.</seg>
          <seg type="verse" n="15">Et sic facies eam: trecentorum cubitorum erit longitudo arcae, quinquaginta cubitorum latitudo et triginta cubitorum altitudo illius.</seg>
          <seg type="verse" n="16">Fenestram in arca facies et cubito consummabis summitatem eius. Ostium autem arcae pones ex latere; tabulatum inferius, medium et superius facies in ea.</seg>
          <seg type="verse" n="17">Ecce ego adducam diluvii aquas super terram, ut interficiam omnem carnem, in qua spiritus vitae est subter caelum: universa, quae in terra sunt, consumentur.</seg>
          <seg type="verse" n="18">Ponamque foedus meum tecum; et ingredieris arcam tu et filii tui, uxor tua et uxores filiorum tuorum tecum.</seg>
          <seg type="verse" n="19">Et ex cunctis animantibus universae carnis bina induces in arcam, ut vivant tecum, masculini sexus et feminini.</seg>
          <seg type="verse" n="20">De volucribus iuxta genus suum et de iumentis in genere suo et ex omni reptili terrae secundum genus suum: bina de omnibus ingredientur ad te, ut possint vivere.</seg>
          <seg type="verse" n="21">Tu autem tolle tecum ex omnibus escis, quae mandi possunt, et comportabis apud te; et erunt tam tibi quam illis in cibum ".</seg>
          <seg type="verse" n="22">Fecit ergo Noe omnia, quae praeceperat illi Deus; sic fecit.</seg>
        </div>
        <div type="chapter" n="7">
          <seg type="verse" n="1">Dixitque Dominus ad Noe: " Ingredere tu et omnis domus tua arcam; te enim vidi iustum coram me in generatione hac.</seg>
          <seg type="verse" n="2">Ex omnibus pecoribus mundis tolle septena septena, masculum et feminam; de pecoribus vero non mundis duo duo, masculum et feminam.</seg>
          <seg type="verse" n="3">Sed et de volatilibus caeli septena septena, masculum et feminam, ut salvetur semen super faciem universae terrae.</seg>
          <seg type="verse" n="4">Adhuc enim et post dies septem ego pluam super terram quadraginta diebus et quadraginta noctibus et delebo omnem substantiam, quam feci, de superficie terrae ".</seg>
          <seg type="verse" n="5">Fecit ergo Noe omnia, quae mandaverat ei Dominus.</seg>
          <seg type="verse" n="6">Eratque Noe sescentorum annorum, quando diluvii aquae inundaverunt super terram.</seg>
          <seg type="verse" n="7">Et ingressus est Noe et filii eius, uxor eius et uxores filiorum eius cum eo in arcam propter aquas diluvii.</seg>
          <seg type="verse" n="8">De pecoribus mundis et immundis et de volucribus et ex omni, quod movetur super terram,</seg>
          <seg type="verse" n="9">duo et duo ingressa sunt ad Noe in arcam, masculus et femina, sicut praeceperat Deus Noe.</seg>
          <seg type="verse" n="10">Cumque transissent septem dies, aquae diluvii inundaverunt super terram.</seg>
          <seg type="verse" n="11">Anno sescentesimo vitae Noe, mense secundo, septimo decimo die mensis rupti sunt omnes fontes abyssi magnae, et cataractae caeli apertae sunt;</seg>
          <seg type="verse" n="12">et facta est pluvia super terram quadraginta diebus et quadraginta noctibus.</seg>
          <seg type="verse" n="13">In articulo diei illius ingressus est Noe et Sem et Cham et Iapheth filii eius, uxor illius et tres uxores filiorum eius cum eis in arcam.</seg>
          <seg type="verse" n="14">Ipsi et omne animal secundum genus suum, universaque iumenta in genere suo, et omne reptile, quod movetur super terram in genere suo, cunctumque volatile secundum genus suum, universae aves omnesque volucres</seg>
          <seg type="verse" n="15">ingressae sunt ad Noe in arcam, bina et bina ex omni carne, in qua erat spiritus vitae.</seg>
          <seg type="verse" n="16">Et quae ingressa sunt, masculus et femina ex omni carne introierunt, sicut praeceperat ei Deus; et inclusit eum Dominus de foris.</seg>
          <seg type="verse" n="17">Factumque est diluvium quadraginta diebus super terram, et multiplicatae sunt aquae et elevaverunt arcam in sublime a terra.</seg>
          <seg type="verse" n="18">Vehementer enim inundaverunt et omnia repleverunt in superficie terrae; porro arca ferebatur super aquas.</seg>
          <seg type="verse" n="19">Et aquae praevaluerunt nimis super terram, opertique sunt omnes montes excelsi sub universo caelo.</seg>
          <seg type="verse" n="20">Quindecim cubitis altior fuit aqua super montes, quos operuerat.</seg>
          <seg type="verse" n="21">Consumptaque est omnis caro, quae movebatur super terram, volucrum, pecorum, bestiarum omniumque reptilium, quae reptant super terram, et universi homines:</seg>
          <seg type="verse" n="22">cuncta, in quibus spiraculum vitae in terra, mortua sunt.</seg>
          <seg type="verse" n="23">Et delevit omnem substantiam, quae erat super terram, ab homine usque ad pecus, usque ad reptile et usque ad volucres caeli; et deleta sunt de terra. Remansit autem solus Noe et qui cum eo erant in arca.</seg>
          <seg type="verse" n="24">Obtinueruntque aquae terram centum quinquaginta diebus.</seg>
        </div>
        <div type="chapter" n="8">
          <seg type="verse" n="1">Recordatus autem Deus Noe cunctorumque animantium et omnium iumentorum, quae erant cum eo in arca, adduxit spiritum super terram, et imminutae sunt aquae.</seg>
          <seg type="verse" n="2">Et clausi sunt fontes abyssi et cataractae caeli, et prohibitae sunt pluviae de caelo.</seg>
          <seg type="verse" n="3">Reversaeque sunt aquae de terra euntes et redeuntes et coeperunt minui post centum quinquaginta dies.</seg>
          <seg type="verse" n="4">Requievitque arca mense septimo, decima septima die mensis super montes Ararat.</seg>
          <seg type="verse" n="5">At vero aquae ibant et decrescebant usque ad decimum mensem; decimo enim mense, prima die mensis, apparuerunt cacumina montium.</seg>
          <seg type="verse" n="6">Cumque transissent quadraginta dies, aperiens Noe fenestram arcae, quam fecerat, dimisit corvum;</seg>
          <seg type="verse" n="7">qui egrediebatur exiens et rediens, donec siccarentur aquae super terram.</seg>
          <seg type="verse" n="8">Emisit quoque columbam a se, ut videret si iam cessassent aquae super faciem terrae.</seg>
          <seg type="verse" n="9">Quae, cum non invenisset, ubi requiesceret pes eius, reversa est ad eum in arcam; aquae enim erant super universam terram. Extenditque manum et apprehensam intulit in arcam.</seg>
          <seg type="verse" n="10">Exspectatis autem ultra septem diebus aliis, rursum dimisit columbam ex arca.</seg>
          <seg type="verse" n="11">At illa venit ad eum ad vesperam portans ramum olivae virentibus foliis in ore suo. Intellexit ergo Noe quod cessassent aquae super terram.</seg>
          <seg type="verse" n="12">Exspectavitque nihilominus septem alios dies; et emisit columbam, quae non est reversa ultra ad eum.</seg>
          <seg type="verse" n="13">Igitur sescentesimo primo anno, primo mense, prima die mensis, siccatae sunt aquae super terram; et aperiens Noe tectum arcae, et ecce aspexit viditque quod exsiccata erat superficies terrae.</seg>
          <seg type="verse" n="14">Mense secundo, septima et vicesima die mensis, arefacta est terra.</seg>
          <seg type="verse" n="15">Locutus est autem Deus ad Noe dicens:</seg>
          <seg type="verse" n="16">" Egredere de arca tu et uxor tua, filii tui et uxores filiorum tuorum tecum.</seg>
          <seg type="verse" n="17">Cuncta animantia, quae sunt apud te ex omni carne, tam in volatilibus quam in pecoribus et in universis reptilibus, quae reptant super terram, educ tecum, ut pullulent super terram et crescant et multiplicentur super eam ".</seg>
          <seg type="verse" n="18">Egressus est ergo Noe et filii eius, uxor illius et uxores filiorum eius cum eo.</seg>
          <seg type="verse" n="19">Sed et omnia animantia, iumenta, volatilia et reptilia, quae reptant super terram, secundum genus suum egressa sunt de arca.</seg>
          <seg type="verse" n="20">Aedificavit autem Noe altare Domino; et tollens de cunctis pecoribus mundis et volucribus mundis obtulit holocausta super altare.</seg>
          <seg type="verse" n="21">Odoratusque est Dominus odorem suavitatis et locutus est Dominus ad cor suum: " Nequaquam ultra maledicam terrae propter homines, quia cogitatio humani cordis in malum prona est ab adulescentia sua. Non igitur ultra percutiam omnem animam viventem, sicut feci.</seg>
          <seg type="verse" n="22">Cunctis diebus terrae, sementis et messis, frigus et aestus, aestas et hiems, dies et nox non requiescent ".</seg>
        </div>
        <div type="chapter" n="9">
          <seg type="verse" n="1">Benedixitque Deus Noe et filiis eius et dixit ad eos: " Crescite et multiplicamini et implete terram.</seg>
          <seg type="verse" n="2">Et terror vester ac tremor sit super cuncta animalia terrae et super omnes volucres caeli cum universis, quae moventur super terram; omnes pisces maris manui vestrae traditi sunt.</seg>
          <seg type="verse" n="3">Omne, quod movetur et vivit, erit vobis in cibum; quasi holera virentia tradidi vobis omnia,</seg>
          <seg type="verse" n="4">excepto quod carnem cum anima, quae est in sanguine, non comedetis.</seg>
          <seg type="verse" n="5">Sanguinem enim animarum vestrarum requiram de manu cunctarum bestiarum; et de manu hominis, de manu viri fratris eius requiram animam hominis.</seg>
          <seg type="verse" n="6">Quicumque effuderit humanum sanguinem,per hominem fundetur sanguis illius;ad imaginem quippe Deifactus est homo.</seg>
          <seg type="verse" n="7">Vos autem crescite et multiplicamini et pullulate super terram et dominamini ei ".</seg>
          <seg type="verse" n="8">Haec quoque dixit Deus ad Noe et ad filios eius cum eo:</seg>
          <seg type="verse" n="9">" Ecce ego statuam pactum meum vobiscum et cum semine vestro post vos</seg>
          <seg type="verse" n="10">et ad omnem animam viventem, quae est vobiscum tam in volucribus quam in iumentis et in omnibus bestiis terrae, quae sunt vobiscum, cunctis, quae egressa sunt de arca, universis bestiis terrae.</seg>
          <seg type="verse" n="11">Statuam pactum meum vobiscum; et nequaquam ultra interficietur omnis caro aquis diluvii, neque erit deinceps diluvium dissipans terram ".</seg>
          <seg type="verse" n="12">Dixitque Deus: " Hoc signum foederis, quod do inter me et vos et ad omnem animam viventem, quae est vobiscum, in generationes sempiternas:</seg>
          <seg type="verse" n="13">arcum meum ponam in nubibus, et erit signum foederis inter me et inter terram.</seg>
          <seg type="verse" n="14">Cumque obduxero nubibus caelum, apparebit arcus meus in nubibus,</seg>
          <seg type="verse" n="15">et recordabor foederis mei vobiscum et cum omni anima vivente, quae carnem vegetat; et non erunt ultra aquae diluvii ad delendum universam carnem.</seg>
          <seg type="verse" n="16">Eritque arcus in nubibus, et videbo illum et recordabor foederis sempiterni, quod pactum est inter Deum et omnem animam viventem universae carnis, quae est super terram ".</seg>
          <seg type="verse" n="17">Dixitque Deus ad Noe: " Hoc erit signum foederis, quod constitui inter me et omnem carnem super terram ".</seg>
          <seg type="verse" n="18">Erant ergo filii Noe, qui egressi sunt de arca, Sem, Cham et Iapheth. Porro Cham ipse est pater Chanaan.</seg>
          <seg type="verse" n="19">Tres isti filii sunt Noe, et ab his disseminatum est omne hominum genus super universam terram.</seg>
          <seg type="verse" n="20">Coepitque Noe agricola plantare vineam;</seg>
          <seg type="verse" n="21">bibensque vinum inebriatus est et nudatus in tabernaculo suo.</seg>
          <seg type="verse" n="22">Quod cum vidisset Cham pater Chanaan, verenda scilicet patris sui esse nudata, nuntiavit duobus fratribus suis foras.</seg>
          <seg type="verse" n="23">At vero Sem et Iapheth pallium imposuerunt umeris suis et incedentes retrorsum operuerunt verecunda patris sui, faciesque eorum aversae erant, et patris virilia non viderunt.</seg>
          <seg type="verse" n="24">Evigilans autem Noe ex vino, cum didicisset, quae fecerat ei filius suus minor,</seg>
          <seg type="verse" n="25">ait:Maledictus Chanaan!Servus servorum erit fratribus suis ".</seg>
          <seg type="verse" n="26">Dixitque:Benedictus Dominus Deus Sem!Sitque Chanaan servus eius.</seg>
          <seg type="verse" n="27">Dilatet Deus Iapheth,et habitet in tabernaculis Sem,sitque Chanaan servus eius ".</seg>
          <seg type="verse" n="28">Vixit autem Noe post diluvium trecentis quinquaginta annis.</seg>
          <seg type="verse" n="29">Et impleti sunt omnes dies eius nongentorum quinquaginta annorum, et mortuus est.</seg>
        </div>
        <div type="chapter" n="10">
          <seg type="verse" n="1">Hae sunt generationes filio rum Noe, Sem, Cham et Ia pheth; natique sunt eis filii post diluvium.</seg>
          <seg type="verse" n="2">Filii Iapheth: Gomer et Magog et Madai et Iavan et Thubal et Mosoch et Thiras.</seg>
          <seg type="verse" n="3">Porro filii Gomer: Aschenez et Riphath et Thogorma.</seg>
          <seg type="verse" n="4">Filii autem Iavan: Elisa et Tharsis, Cetthim et Rodanim.</seg>
          <seg type="verse" n="5">Ab his divisae sunt insulae gentium in regionibus suis, unusquisque secundum linguam suam et familias suas in nationibus suis.</seg>
          <seg type="verse" n="6">Filii autem Cham: Chus et Mesraim et Phut et Chanaan.</seg>
          <seg type="verse" n="7">Filii Chus: Saba et Hevila et Sabatha et Regma et Sabathacha. Filii Regma: Saba et Dedan.</seg>
          <seg type="verse" n="8">Porro Chus genuit Nemrod: ipse coepit esse potens in terra</seg>
          <seg type="verse" n="9">et erat robustus venator coram Domino. Ob hoc exivit proverbium: " Quasi Nemrod robustus venator coram Domino ".</seg>
          <seg type="verse" n="10">Fuit autem principium regni eius Babylon et Arach et Achad et Chalanne in terra Sennaar.</seg>
          <seg type="verse" n="11">De terra illa egressus est in Assyriam et aedificavit Nineven et Rohobothir et Chale,</seg>
          <seg type="verse" n="12">Resen quoque inter Nineven et Chale; haec est civitas magna.</seg>
          <seg type="verse" n="13">At vero Mesraim genuit Ludim et Anamim et Laabim, Nephthuim</seg>
          <seg type="verse" n="14">et Phetrusim et Chasluim et Caphtorim, de quibus egressi sunt Philisthim.</seg>
          <seg type="verse" n="15">Chanaan autem genuit Sidonem primogenitum suum, Hetthaeum</seg>
          <seg type="verse" n="16">et Iebusaeum et Amorraeum, Gergesaeum,</seg>
          <seg type="verse" n="17">Hevaeum et Aracaeum, Sinaeum</seg>
          <seg type="verse" n="18">et Aradium, Samaraeum et Emathaeum; et post haec disseminati sunt populi Chananaeorum.</seg>
          <seg type="verse" n="19">Factique sunt termini Chanaan venientibus a Sidone Geraram usque Gazam, donec ingrediaris Sodomam et Gomorram et Adamam et Seboim usque Lesa.</seg>
          <seg type="verse" n="20">Hi sunt filii Cham in cognationibus et linguis terrisque et gentibus suis.</seg>
          <seg type="verse" n="21">De Sem quoque nati sunt, patre omnium filiorum Heber, fratre Iapheth maiore.</seg>
          <seg type="verse" n="22">Filii Sem: Elam et Assur et Arphaxad et Lud et Aram.</seg>
          <seg type="verse" n="23">Filii Aram: Us et Hul et Gether et Mes.</seg>
          <seg type="verse" n="24">At vero Arphaxad genuit Sala, de quo ortus est Heber.</seg>
          <seg type="verse" n="25">Natique sunt Heber filii duo: nomen uni Phaleg, eo quod in diebus eius divisa sit terra, et nomen fratris eius Iectan.</seg>
          <seg type="verse" n="26">Qui Iectan genuit Elmodad et Saleph et Asarmoth, Iare</seg>
          <seg type="verse" n="27">et Adoram et Uzal et Decla</seg>
          <seg type="verse" n="28">et Ebal et Abimael, Saba</seg>
          <seg type="verse" n="29">et Ophir et Hevila et Iobab. Omnes isti filii Iectan;</seg>
          <seg type="verse" n="30">et facta est habitatio eorum de Messa pergentibus usque Sephar montem orientalem.</seg>
          <seg type="verse" n="31">Isti filii Sem secundum cognationes et linguas et regiones in gentibus suis.</seg>
          <seg type="verse" n="32">Hae familiae filiorum Noe iuxta generationes et nationes suas. Ab his divisae sunt gentes in terra post diluvium.</seg>
        </div>
        <div type="chapter" n="11">
          <seg type="verse" n="1">Erat autem universa terra labii unius et sermonum eo rundem.</seg>
          <seg type="verse" n="2">Cumque proficiscerentur de oriente, invenerunt campum in terra Sennaar et habitaverunt in eo.</seg>
          <seg type="verse" n="3">Dixitque alter ad proximum suum: " Venite, faciamus lateres et coquamus eos igni ". Habueruntque lateres pro saxis et bitumen pro caemento.</seg>
          <seg type="verse" n="4">Et dixerunt: " Venite, faciamus nobis civitatem et turrim, cuius culmen pertingat ad caelum, et faciamus nobis nomen, ne dividamur super faciem universae terrae ".</seg>
          <seg type="verse" n="5">Descendit autem Dominus, ut videret civitatem et turrim, quam aedificaverunt filii hominum,</seg>
          <seg type="verse" n="6">et dixit Dominus: " Ecce unus est populus et unum labium omnibus; et hoc est initium operationis eorum, nec eis erit deinceps difficile, quidquid cogitaverint facere.</seg>
          <seg type="verse" n="7">Venite igitur, descendamus et confundamus ibi linguam eorum, ut non intellegat unusquisque vocem proximi sui ".</seg>
          <seg type="verse" n="8">Atque ita divisit eos Dominus ex illo loco super faciem universae terrae, et cessaverunt aedificare civitatem.</seg>
          <seg type="verse" n="9">Et idcirco vocatum est nomen eius Babel, quia ibi confusum est labium universae terrae, et inde dispersit eos Dominus super faciem universae terrae.</seg>
          <seg type="verse" n="10">Hae sunt generationes Sem. Sem centum erat annorum, quando genuit Arphaxad biennio post diluvium;</seg>
          <seg type="verse" n="11">vixitque Sem, postquam genuit Arphaxad, quingentos annos et genuit filios et filias.</seg>
          <seg type="verse" n="12">Porro Arphaxad vixit triginta quinque annos et genuit Sala.</seg>
          <seg type="verse" n="13">Vixitque Arphaxad, postquam genuit Sala, quadringentis tribus annis et genuit filios et filias.</seg>
          <seg type="verse" n="14">Sala quoque vixit triginta annis et genuit Heber.</seg>
          <seg type="verse" n="15">Vixitque Sala, postquam genuit Heber, quadringentis tribus annis et genuit filios et filias.</seg>
          <seg type="verse" n="16">Vixit autem Heber triginta quattuor annis et genuit Phaleg.</seg>
          <seg type="verse" n="17">Et vixit Heber, postquam genuit Phaleg, quadringentis triginta annis et genuit filios et filias.</seg>
          <seg type="verse" n="18">Vixit quoque Phaleg triginta annis et genuit Reu.</seg>
          <seg type="verse" n="19">Vixitque Phaleg, postquam genuit Reu, ducentis novem annis et genuit filios et filias.</seg>
          <seg type="verse" n="20">Vixit autem Reu triginta duobus annis et genuit Seruch.</seg>
          <seg type="verse" n="21">Vixitque Reu, postquam genuit Seruch, ducentis septem annis et genuit filios et filias.</seg>
          <seg type="verse" n="22">Vixit vero Seruch triginta annis et genuit Nachor.</seg>
          <seg type="verse" n="23">Vixitque Seruch, postquam genuit Nachor, ducentos annos et genuit filios et filias.</seg>
          <seg type="verse" n="24">Vixit autem Nachor viginti novem annis et genuit Thare.</seg>
          <seg type="verse" n="25">Vixitque Nachor, postquam genuit Thare, centum decem et novem annos et genuit filios et filias.</seg>
          <seg type="verse" n="26">Vixitque Thare septuaginta annis et genuit Abram, Nachor et Aran.</seg>
          <seg type="verse" n="27">Hae sunt autem generationes Thare. Thare genuit Abram, Nachor et Aran. Porro Aran genuit Lot;</seg>
          <seg type="verse" n="28">mortuusque est Aran ante Thare patrem suum in terra nativitatis suae in Ur Chaldaeorum.</seg>
          <seg type="verse" n="29">Duxerunt autem Abram et Nachor uxores: nomen uxoris Abram Sarai, et nomen uxoris Nachor Melcha, filia Aran patris Melchae et patris Ieschae.</seg>
          <seg type="verse" n="30">Erat autem Sarai sterilis nec habebat liberos.</seg>
          <seg type="verse" n="31">Tulitque Thare Abram filium suum et Lot filium Aran filium filii sui et Sarai nurum suam, uxorem Abram filii sui, et eduxit eos de Ur Chaldaeorum, ut irent in terram Chanaan. Veneruntque usque Charran et habitaverunt ibi.</seg>
          <seg type="verse" n="32">Et facti sunt dies Thare ducentorum quinque annorum, et mortuus est in Charran.</seg>
        </div>
        <div type="chapter" n="12">
          <seg type="verse" n="1">Dixit autem Dominus ad Abram: Egredere de terra tua et de cognatione tuaet de domo patris tuiin terram, quam monstrabo tibi.</seg>
          <seg type="verse" n="2">Faciamque te in gentem magnamet benedicam tibiet magnificabo nomen tuum,erisque in benedictionem.</seg>
          <seg type="verse" n="3">Benedicam benedicentibus tibiet maledicentibus tibi maledicam,atque in te benedicenturuniversae cognationes terrae! ".</seg>
          <seg type="verse" n="4">Egressus est itaque Abram, sicut praeceperat ei Dominus, et ivit cum eo Lot. Septuaginta quinque annorum erat Abram, cum egrederetur de Charran.</seg>
          <seg type="verse" n="5">Tulitque Sarai uxorem suam et Lot filium fratris sui universamque substantiam, quam acquisiverant, et animas, quas fecerant in Charran, et egressi sunt, ut irent in terram Chanaan; et venerunt in terram Chanaan.</seg>
          <seg type="verse" n="6">Pertransivit Abram terram usque ad locum Sichem, usque ad Quercum Moreh. Chananaeus autem tunc erat in terra.</seg>
          <seg type="verse" n="7">Apparuit autem Dominus Abram et dixit ei: " Semini tuo dabo terram hanc. Qui aedificavit ibi altare Domino, qui apparuerat ei.</seg>
          <seg type="verse" n="8">Et inde transgrediens ad montem, qui erat contra orientem Bethel, tetendit ibi tabernaculum suum ab occidente habens Bethel et ab oriente Hai; aedificavit quoque ibi altare Domino et invocavit nomen Domini.</seg>
          <seg type="verse" n="9">Perrexitque Abram de mansione in mansionem usque ad Nageb.</seg>
          <seg type="verse" n="10">Facta est autem fames in terra; descenditque Abram in Aegyptum, ut peregrinaretur ibi; praevaluerat enim fames in terra.</seg>
          <seg type="verse" n="11">Cumque prope esset, ut ingrederetur Aegyptum, dixit Sarai uxori suae: " Novi quod pulchra sis mulier</seg>
          <seg type="verse" n="12">et quod, cum viderint te Aegyptii, dicturi sunt: "Uxor ipsius est"; et interficient me et te reservabunt.</seg>
          <seg type="verse" n="13">Dic ergo, obsecro te, quod soror mea sis, ut bene sit mihi propter te, et vivat anima mea ob gratiam tui ".</seg>
          <seg type="verse" n="14">Cum itaque ingressus esset Abram Aegyptum, viderunt Aegyptii mulierem quod esset pulchra nimis,</seg>
          <seg type="verse" n="15">et viderunt eam principes pharaonis et laudaverunt eam apud illum; et sublata est mulier in domum pharaonis.</seg>
          <seg type="verse" n="16">Abram vero bene usus est propter illam; fueruntque ei oves et boves et asini et servi et famulae et asinae et cameli.</seg>
          <seg type="verse" n="17">Flagellavit autem Dominus pharaonem plagis maximis et domum eius propter Sarai uxorem Abram.</seg>
          <seg type="verse" n="18">Vocavitque pharao Abram et dixit ei: " Quidnam est hoc quod fecisti mihi? Quare non indicasti mihi quod uxor tua esset?</seg>
          <seg type="verse" n="19">Quam ob causam dixisti esse sororem tuam, ut tollerem eam mihi in uxorem? Nunc igitur, ecce coniux tua: accipe eam et vade! ".</seg>
          <seg type="verse" n="20">Praecepitque pharao super Abram viris; et deduxerunt eum et uxorem illius et omnia, quae habebat.</seg>
        </div>
        <div type="chapter" n="13">
          <seg type="verse" n="1">Ascendit ergo Abram de Ae gypto ipse et uxor eius et om nia, quae habebat, et Lot cum eo ad Nageb.</seg>
          <seg type="verse" n="2">Abram autem erat dives valde in pecoribus, argento et auro.</seg>
          <seg type="verse" n="3">Et profectus est de mansione in mansionem a Nageb in Bethel usque ad locum, ubi prius fixerat tabernaculum inter Bethel et Hai,</seg>
          <seg type="verse" n="4">in loco altaris, quod fecerat prius, et invocavit ibi nomen Domini.</seg>
          <seg type="verse" n="5">Sed et Lot, qui ibat cum Abram, fuerunt greges ovium et armenta et tabernacula;</seg>
          <seg type="verse" n="6">nec poterat eos capere terra, ut habitarent simul: erat quippe substantia eorum multa, et nequibant habitare communiter.</seg>
          <seg type="verse" n="7">Unde et facta est rixa inter pastores gregum Abram et pastores gregum Lot. Eo autem tempore Chananaeus et Pherezaeus habitabant in illa terra.</seg>
          <seg type="verse" n="8">Dixit ergo Abram ad Lot: " Ne, quaeso, sit iurgium inter me et te et inter pastores meos et pastores tuos: fratres enim sumus.</seg>
          <seg type="verse" n="9">Nonne universa terra coram te est? Recede a me, obsecro: si ad sinistram ieris, ego dexteram tenebo; si tu dexteram elegeris, ego ad sinistram pergam ".</seg>
          <seg type="verse" n="10">Elevatis itaque Lot oculis, vidit omnem circa regionem Iordanis, quae universa irrigabatur, antequam subverteret Dominus Sodomam et Gomorram, sicut paradisus Domini et sicut Aegyptus usque in Segor.</seg>
          <seg type="verse" n="11">Elegitque sibi Lot omnem regionem circa Iordanem et recessit ad orientem; divisique sunt alterutrum a fratre suo.</seg>
          <seg type="verse" n="12">Abram habitavit in terra Chanaan; Lot vero moratus est in oppidis, quae erant circa Iordanem, et tabernacula movit usque ad Sodomam.</seg>
          <seg type="verse" n="13">Homines autem Sodomitae pessimi erant et peccatores coram Domino nimis.</seg>
          <seg type="verse" n="14">Dixitque Dominus ad Abram, postquam divisus est Lot ab eo: " Leva oculos tuos et vide a loco, in quo nunc es, ad aquilonem et ad meridiem, ad orientem et ad occidentem:</seg>
          <seg type="verse" n="15">omnem terram, quam conspicis, tibi dabo et semini tuo usque in sempiternum;</seg>
          <seg type="verse" n="16">faciamque semen tuum sicut pulverem terrae: si quis potest hominum numerare pulverem terrae, semen quoque tuum numerare poterit.</seg>
          <seg type="verse" n="17">Surge et perambula terram in longitudine et in latitudine sua, quia tibi daturus sum eam ".</seg>
          <seg type="verse" n="18">Movens igitur tabernaculum suum, Abram venit et habitavit iuxta Quercus Mambre, quae sunt in Hebron, aedificavitque ibi altare Domino.</seg>
        </div>
        <div type="chapter" n="14">
          <seg type="verse" n="1">Factum est autem in illo tempore, ut Amraphel rex Sennaar et Arioch rex Ellasar et Chodorlahomor rex Elam et Thadal rex gentium</seg>
          <seg type="verse" n="2">inirent bellum contra Bara regem Sodomae et contra Bersa regem Gomorrae et contra Sennaab regem Adamae et contra Semeber regem Seboim contraque regem Belae; ipsa est Segor.</seg>
          <seg type="verse" n="3">Omnes hi convenerunt in vallem Siddim, quae nunc est mare Salis.</seg>
          <seg type="verse" n="4">Duodecim annis servierant Chodorlahomor et tertio decimo anno recesserunt ab eo.</seg>
          <seg type="verse" n="5">Igitur anno quarto decimo venit Chodorlahomor et reges, qui erant cum eo, percusseruntque Raphaim in Astharothcarnaim et Zuzim in Ham et Emim in Savecariathaim</seg>
          <seg type="verse" n="6">et Chorraeos in montibus Seir usque ad Elpharan, quae est in deserto.</seg>
          <seg type="verse" n="7">Reversique sunt et venerunt ad fontem Mesphat; ipsa est Cades. Et percusserunt omnem regionem Amalecitarum et etiam Amorraeum, qui habitabat in Asasonthamar.</seg>
          <seg type="verse" n="8">Et egressi sunt rex Sodomae et rex Gomorrae rexque Adamae et rex Seboim necnon et rex Belae, quae est Segor; et direxerunt contra eos aciem in valle Siddim,</seg>
          <seg type="verse" n="9">scilicet adversus Chodorlahomor regem Elam et Thadal regem gentium et Amraphel regem Sennaar et Arioch regem Ellasar: quattuor reges adversus quinque.</seg>
          <seg type="verse" n="10">Vallis autem Siddim habebat puteos multos bituminis. Itaque rex Sodomae et Gomorrae terga verterunt cecideruntque illuc; et, qui remanserant, fugerunt ad montem.</seg>
          <seg type="verse" n="11">Tulerunt autem omnem substantiam Sodomae et Gomorrae et universa, quae ad cibum pertinent, et abierunt;</seg>
          <seg type="verse" n="12">ceperunt et Lot et substantiam eius, filium fratris Abram, qui habitabat in Sodoma.</seg>
          <seg type="verse" n="13">Et ecce unus, qui evaserat, nuntiavit Abram Hebraeo, qui habitabat iuxta Quercus Mambre Amorraei fratris Eschol et fratris Aner; hi enim pepigerant foedus cum Abram.</seg>
          <seg type="verse" n="14">Quod cum audisset Abram, captum videlicet Lot fratrem suum, numeravit expeditos vernaculos suos trecentos decem et octo et persecutus est usque Dan;</seg>
          <seg type="verse" n="15">et, divisis sociis, irruit super eos nocte percussitque eos et persecutus est eos usque Hoba, quae est ad laevam Damasci;</seg>
          <seg type="verse" n="16">reduxitque omnem substantiam, necnon et Lot fratrem suum cum substantia illius, mulieres quoque et populum.</seg>
          <seg type="verse" n="17">Egressus est autem rex Sodomae in occursum eius, postquam reversus est a caede Chodorlahomor et regum, qui cum eo erant, in vallem Save, quae est vallis Regis.</seg>
          <seg type="verse" n="18">At vero Melchisedech rex Salem proferens panem et vinum ­ erat enim sacerdos Dei altissimi ­</seg>
          <seg type="verse" n="19">benedixit ei et ait: Benedictus Abram a Deo excelso, qui creavit caelum et terram</seg>
          <seg type="verse" n="20">et benedictus Deus excelsus,qui tradidit hostes tuos in manus tuas ".Et dedit ei decimas ex omnibus.</seg>
          <seg type="verse" n="21">Dixit autem rex Sodomae ad Abram: " Da mihi animas; substantiam tolle tibi ".</seg>
          <seg type="verse" n="22">Qui respondit ei: " Levo manum meam ad Dominum, Deum excelsum, creatorem caeli et terrae,</seg>
          <seg type="verse" n="23">a filo subteminis usque ad corrigiam caligae non accipiam ex omnibus, quae tua sunt, ne dicas: "Ego ditavi Abram";</seg>
          <seg type="verse" n="24">exceptis his, quae comederunt iuvenes, et partibus virorum, qui venerunt mecum, Aner, Eschol et Mambre: isti accipient partes suas ".</seg>
        </div>
        <div type="chapter" n="15">
          <seg type="verse" n="1">His itaque transactis, factus est sermo Domini ad Abram per visionem dicens: "Noli timere, Abram! Ego protector tuus sum, et merces tua magna erit nimis ".</seg>
          <seg type="verse" n="2">Dixitque Abram: " Domine Deus, quid dabis mihi? Ego vadam absque liberis, et heres domus meae erit Damascenus Eliezer ".</seg>
          <seg type="verse" n="3">Addiditque Abram: " En mihi non dedisti semen, et ecce vernaculus meus heres meus erit ".</seg>
          <seg type="verse" n="4">Sed ecce sermo Domini factus est ad eum: "Non erit hic heres tuus, sed qui egredietur de visceribus tuis, ipsum habebis heredem ".</seg>
          <seg type="verse" n="5">Eduxitque eum foras et ait illi: " Suspice caelum et numera stellas, si potes ". Et dixit ei: " Sic erit semen tuum ".</seg>
          <seg type="verse" n="6">Credidit Domino, et reputatum est ei ad iustitiam.</seg>
          <seg type="verse" n="7">Dixitque ad eum: " Ego Dominus, qui eduxi te de Ur Chaldaeorum, ut darem tibi terram istam, et possideres eam ".</seg>
          <seg type="verse" n="8">Et ille ait: " Domine Deus, unde scire possum quod possessurus sim eam?.</seg>
          <seg type="verse" n="9">Respondens Dominus: " Sume, inquit, mihi vitulam triennem et capram trimam et arietem annorum trium, turturem quoque et columbam ".</seg>
          <seg type="verse" n="10">Qui tollens universa haec divisit ea per medium et utrasque partes contra se altrinsecus posuit; aves autem non divisit.</seg>
          <seg type="verse" n="11">Descenderuntque volucres super cadavera, et abigebat eas Abram.</seg>
          <seg type="verse" n="12">Cumque sol occumberet, sopor irruit super Abram, et ecce horror magnus et tenebrosus invasit eum.</seg>
          <seg type="verse" n="13">Dictumque est ad eum: " Scito praenoscens quod peregrinum futurum sit semen tuum in terra non sua, et subicient eos servituti et affligent quadringentis annis.</seg>
          <seg type="verse" n="14">Verumtamen et gentem, cui servituri sunt, ego iudicabo, et post haec egredientur cum magna substantia.</seg>
          <seg type="verse" n="15">Tu autem ibis ad patres tuos in pace, sepultus in senectute bona.</seg>
          <seg type="verse" n="16">Generatione autem quarta revertentur huc; necdum enim completae sunt iniquitates Amorraeorum usque ad praesens tempus ".</seg>
          <seg type="verse" n="17">Cum ergo occubuisset sol, facta est caligo tenebrosa, et apparuit clibanus fumans et lampas ignis transiens inter divisiones illas.</seg>
          <seg type="verse" n="18">In illo die pepigit Dominus cum Abram foedus dicens: " Semini tuo dabo terram hanc a fluvio Aegypti usque ad magnum fluvium Euphraten,</seg>
          <seg type="verse" n="19">Cinaeos et Cenezaeos, Cedmonaeos</seg>
          <seg type="verse" n="20">et Hetthaeos et Pherezaeos, Raphaim quoque</seg>
          <seg type="verse" n="21">et Amorraeos et Chananaeos et Gergesaeos et Iebusaeos ".</seg>
        </div>
        <div type="chapter" n="16">
          <seg type="verse" n="1">Sarai autem uxor Abram non genuerat ei liberos; sed habens ancillam Aegyptiam nomine Agar,</seg>
          <seg type="verse" n="2">dixit marito suo: " Ecce conclusit me Dominus, ne parerem; ingredere ad ancillam meam, si forte saltem ex illa suscipiam filios ". Cumque ille acquiesceret deprecanti,</seg>
          <seg type="verse" n="3">tulit Agar Aegyptiam ancillam suam post annos decem quam habitare coeperant in terra Chanaan, et dedit eam viro suo uxorem.</seg>
          <seg type="verse" n="4">Qui ingressus est ad eam. At illa concepisse se videns despexit dominam suam.</seg>
          <seg type="verse" n="5">Dixitque Sarai ad Abram: " Inique agis contra me; ego dedi ancillam meam in sinum tuum, quae videns quod conceperit, despectui me habet. Iudicet Dominus inter me et te ".</seg>
          <seg type="verse" n="6">Cui respondens Abram: " Ecce, ait, ancilla tua in manu tua est; utere ea, ut libet ". Affligente igitur eam Sarai, aufugit ab ea.</seg>
          <seg type="verse" n="7">Cumque invenisset illam angelus Domini iuxta fontem aquae in deserto, ad fontem in via Sur,</seg>
          <seg type="verse" n="8">dixit: " Agar, ancilla Sarai, unde venis et quo vadis? ". Quae respondit: " A facie Sarai dominae meae ego fugio ".</seg>
          <seg type="verse" n="9">Dixitque ei angelus Domini: " Revertere ad dominam tuam et humiliare sub manibus ipsius ".</seg>
          <seg type="verse" n="10">Et dixit ei angelus Domini: " Multiplicans multiplicabo semen tuum, et non numerabitur prae multitudine ".</seg>
          <seg type="verse" n="11">Et dixit ei angelus Domini: Ecce, concepisti et paries filiumvocabisque nomen eius Ismael,eo quod audierit Dominus afflictionem tuam.</seg>
          <seg type="verse" n="12">Hic erit homo onagro similis;manus eius contra omnes,et manus omnium contra eum;et e regione universorum fratrum suorum figet tabernacula ".</seg>
          <seg type="verse" n="13">Vocavit autem nomen Domini, qui loquebatur ad eam: " Tu Deus, qui vidisti me ". Dixit enim: " Profecto hic vidi posteriora videntis me ".</seg>
          <seg type="verse" n="14">Propterea appellatur puteus ille Lahairoi (id est Viventis et Videntis me); ipse est inter Cades et Barad.</seg>
          <seg type="verse" n="15">Peperitque Agar Abrae filium; qui vocavit nomen filii sui, quem pepererat Agar, Ismael.</seg>
          <seg type="verse" n="16">Octoginta et sex annorum erat Abram, quando peperit ei Agar Ismaelem.</seg>
        </div>
        <div type="chapter" n="17">
          <seg type="verse" n="1">Postquam Abram nonaginta et novem annorum factus est, apparuit ei Dominus dixitque ad eum: " Ego Deus omnipotens, ambula coram me et esto perfectus.</seg>
          <seg type="verse" n="2">Ponamque foedus meum inter me et te et multiplicabo te vehementer nimis.</seg>
          <seg type="verse" n="3">Cecidit Abram pronus in faciem.</seg>
          <seg type="verse" n="4">Dixitque ei Deus: " Ecce pactum meum tecum. Erisque pater multarum gentium,</seg>
          <seg type="verse" n="5">nec ultra vocabitur nomen tuum Abram, sed Abraham erit nomen tuum, quia patrem multarum gentium constitui te.</seg>
          <seg type="verse" n="6">Faciamque te crescere vehementissime et ponam te in gentes; regesque ex te egredientur.</seg>
          <seg type="verse" n="7">Et statuam pactum meum inter me et te et inter semen tuum post te in generationibus suis foedere sempiterno, ut sim Deus tuus et seminis tui post te.</seg>
          <seg type="verse" n="8">Daboque tibi et semini tuo post te terram peregrinationis tuae, omnem terram Chanaan in possessionem aeternam; eroque Deus eorum ".</seg>
          <seg type="verse" n="9">Dixit iterum Deus ad Abraham: " Tu autem pactum meum custodies, et semen tuum post te in generationibus suis.</seg>
          <seg type="verse" n="10">Hoc est pactum meum, quod observabitis, inter me et vos et semen tuum post te. Circumcidetur ex vobis omne masculinum,</seg>
          <seg type="verse" n="11">et circumcidetis carnem praeputii vestri, ut sit in signum foederis inter me et vos.</seg>
          <seg type="verse" n="12">Infans octo dierum circumcidetur in vobis: omne masculinum in generationibus vestris, tam vernaculus quam empticius ex omnibus alienigenis, quicumque non fuerit de stirpe vestra.</seg>
          <seg type="verse" n="13">Circumcidetur vernaculus et empticius, eritque pactum meum in carne vestra in foedus aeternum.</seg>
          <seg type="verse" n="14">Masculus, cuius praeputii caro circumcisa non fuerit, delebitur anima illa de populo suo; pactum meum irritum fecit.</seg>
          <seg type="verse" n="15">Dixit quoque Deus ad Abraham: " Sarai uxorem tuam non vocabis nomen eius Sarai, sed Sara erit nomen eius.</seg>
          <seg type="verse" n="16">Et benedicam ei; et ex illa quoque dabo tibi filium. Benedicturus sum eam, eritque in nationes; reges populorum orientur ex ea ".</seg>
          <seg type="verse" n="17">Cecidit Abraham in faciem suam et risit dicens in corde suo: " Putasne centenario nascetur filius? Et Sara nonagenaria pariet? ".</seg>
          <seg type="verse" n="18">Dixitque ad Deum: " Utinam Ismael vivat coram te ".</seg>
          <seg type="verse" n="19">Et ait Deus: " Sara uxor tua pariet tibi filium, vocabisque nomen eius Isaac; et constituam pactum meum illi in foedus sempiternum et semini eius post eum.</seg>
          <seg type="verse" n="20">Super Ismael quoque exaudivi te: ecce benedicam ei et crescere faciam et multiplicabo eum vehementissime; duodecim duces generabit, et faciam illum in gentem magnam.</seg>
          <seg type="verse" n="21">Pactum vero meum statuam ad Isaac, quem pariet tibi Sara tempore isto in anno altero ".</seg>
          <seg type="verse" n="22">Cumque cessasset loqui cum eo, ascendit Deus ab Abraham.</seg>
          <seg type="verse" n="23">Tulit ergo Abraham Ismael filium suum et omnes vernaculos domus suae universosque, quos emerat: cunctos mares ex omnibus viris domus suae; et circumcidit carnem praeputii eorum statim in ipsa die, sicut praeceperat ei Deus.</seg>
          <seg type="verse" n="24">Abraham nonaginta novem erat annorum, quando circumcisus est in carne praeputii sui;</seg>
          <seg type="verse" n="25">et Ismael filius eius tredecim annos impleverat tempore circumcisionis suae.</seg>
          <seg type="verse" n="26">Eadem die circumcisus est Abraham et Ismael filius eius;</seg>
          <seg type="verse" n="27">et omnes viri domus illius, tam vernaculi quam empticii ex alienigenis, circumcisi sunt cum eo.</seg>
        </div>
        <div type="chapter" n="18">
          <seg type="verse" n="1">Apparuit autem ei Dominus iuxta Quercus Mambre se denti in ostio tabernaculi sui in ipso fervore diei.</seg>
          <seg type="verse" n="2">Cumque elevasset oculos, apparuerunt ei tres viri stantes prope eum. Quos cum vidisset, cucurrit in occursum eorum de ostio tabernaculi et adoravit in terram</seg>
          <seg type="verse" n="3">et dixit: " Domine mi, si inveni gratiam in oculis tuis, ne transeas servum tuum;</seg>
          <seg type="verse" n="4">afferatur pauxillum aquae, et lavate pedes vestros et requiescite sub arbore.</seg>
          <seg type="verse" n="5">Ponamque buccellam panis, et confortate cor vestrum, postea transibitis; idcirco enim declinastis ad servum vestrum ". Qui dixerunt: " Fac ut locutus es ".</seg>
          <seg type="verse" n="6">Festinavit Abraham in tabernaculum ad Saram dixitque: " Accelera, tria sata similae commisce et fac subcinericios panes ".</seg>
          <seg type="verse" n="7">Ipse vero ad armentum cucurrit et tulit inde vitulum tenerrimum et optimum deditque puero; qui festinavit et coxit illum.</seg>
          <seg type="verse" n="8">Tulit quoque butyrum et lac et vitulum, quem coxerat, et posuit coram eis. Ipse vero stabat iuxta eos sub arbore; et comederunt.</seg>
          <seg type="verse" n="9">Dixeruntque ad eum: " Ubi est Sara uxor tua? ". Ille respondit: " Ecce in tabernaculo est ".</seg>
          <seg type="verse" n="10">Cui dixit: " Revertens veniam ad te tempore isto, et habebit filium Sara uxor tua ". Quo audito, Sara risit ad ostium tabernaculi, quod erat post eum.</seg>
          <seg type="verse" n="11">Erant autem ambo senes provectaeque aetatis, et desierant Sarae fieri muliebria.</seg>
          <seg type="verse" n="12">Quae risit occulte dicens: " Postquam consenui, et dominus meus vetulus est, voluptas mihi erit? ".</seg>
          <seg type="verse" n="13">Dixit autem Dominus ad Abraham: " Quare risit Sara dicens: "Num vere paritura sum anus?"".</seg>
          <seg type="verse" n="14">Numquid Domino est quidquam difficile? Revertar ad te hoc eodem tempore, et habebit Sara filium ".</seg>
          <seg type="verse" n="15">Negavit Sara dicens: " Non risi ", timore perterrita. Ille autem dixit: Non; sed risisti ".</seg>
          <seg type="verse" n="16">Cum ergo surrexissent inde viri, direxerunt oculos contra Sodomam; et Abraham simul gradiebatur deducens eos.</seg>
          <seg type="verse" n="17">Dixitque Dominus: " Num celare potero Abraham, quae gesturus sum,</seg>
          <seg type="verse" n="18">cum futurus sit in gentem magnam ac robustissimam, et benedicendae sint in illo omnes nationes terrae?</seg>
          <seg type="verse" n="19">Nam elegi eum, ut praecipiat filiis suis et domui suae post se, ut custodiant viam Domini et faciant iustitiam et iudicium, ut adducat Dominus super Abraham omnia, quae locutus est ad eum ".</seg>
          <seg type="verse" n="20">Dixit itaque Dominus: " Clamor contra Sodomam et Gomorram multiplicatus est, et peccatum eorum aggravatum est nimis.</seg>
          <seg type="verse" n="21">Descendam et videbo utrum clamorem, qui venit ad me, opere compleverint an non; sciam ".</seg>
          <seg type="verse" n="22">Converteruntque se inde viri et abierunt Sodomam; Abraham vero adhuc stabat coram Domino.</seg>
          <seg type="verse" n="23">Et appropinquans ait: " Numquid vere perdes iustum cum impio?</seg>
          <seg type="verse" n="24">Si forte fuerint quinquaginta iusti in civitate, vere perdes et non parces loco illi propter quinquaginta iustos, si fuerint in eo?</seg>
          <seg type="verse" n="25">Absit a te, ut rem hanc facias et occidas iustum cum impio, fiatque iustus sicut impius; absit a te. Nonne iudex universae terrae faciet iudicium? ".</seg>
          <seg type="verse" n="26">Dixitque Dominus: " Si invenero Sodomae quinquaginta iustos in medio civitatis, dimittam omni loco propter eos ".</seg>
          <seg type="verse" n="27">Respondensque Abraham ait: " Ecce coepi loqui ad Dominum meum, cum sim pulvis et cinis.</seg>
          <seg type="verse" n="28">Quid, si forte minus quinquaginta iustis quinque fuerint? Delebis propter quinque universam urbem? ". Et ait: " Non delebo, si invenero ibi quadraginta quinque ".</seg>
          <seg type="verse" n="29">Rursumque locutus est ad eum: " Si forte inventi fuerint ibi quadraginta? ". Ait: " Non percutiam propter quadraginta ".</seg>
          <seg type="verse" n="30">" Ne, quaeso, inquit, indignetur Dominus meus, si loquar. Si forte ibi inventi fuerint triginta? ". Respondit: " Non faciam, si invenero ibi triginta ".</seg>
          <seg type="verse" n="31">" Ecce, ait, coepi loqui ad Dominum meum. Si forte inventi fuerint ibi viginti? ". Dixit: " Non interficiam propter viginti ".</seg>
          <seg type="verse" n="32">" Obsecro, inquit, ne irascatur Dominus meus, si loquar adhuc semel. Si forte inventi fuerint ibi decem? ". Dixit: " Non delebo propter decem ".</seg>
          <seg type="verse" n="33">Abiit Dominus, postquam cessavit loqui ad Abraham; et ille reversus est in locum suum.</seg>
        </div>
        <div type="chapter" n="19">
          <seg type="verse" n="1">Veneruntque duo angeli Sodomam vespere, sedente Lot in foribus civitatis. Qui cum vidisset eos, surrexit et ivit obviam eis adoravitque pronus in terram</seg>
          <seg type="verse" n="2">et dixit: " Obsecro, domini mei, declinate in domum pueri vestri et pernoctate; lavate pedes vestros et mane proficiscemini in viam vestram ". Qui dixerunt: " Minime, sed in platea pernoctabimus ".</seg>
          <seg type="verse" n="3">Compulit illos oppido, et diverterunt ad eum. Ingressisque domum illius fecit convivium et coxit azyma, et comederunt.</seg>
          <seg type="verse" n="4">Prius autem quam irent cubitum, viri civitatis, viri Sodomae, vallaverunt domum a iuvene usque ad senem, omnis populus simul.</seg>
          <seg type="verse" n="5">Vocaveruntque Lot et dixerunt ei: " Ubi sunt viri, qui introierunt ad te nocte? Educ illos ad nos, ut cognoscamus eos ".</seg>
          <seg type="verse" n="6">Egressus ad eos Lot post tergum occludens ostium ait:</seg>
          <seg type="verse" n="7">" Nolite, quaeso, fratres mei, nolite malum hoc facere.</seg>
          <seg type="verse" n="8">Ecce, habeo duas filias, quae necdum cognoverunt virum; educam eas ad vos, et facite eis sicut placuerit vobis, dummodo viris istis nihil faciatis; ideo enim ingressi sunt sub umbra tecti mei ".</seg>
          <seg type="verse" n="9">At illi dixerunt: " Recede illuc ". Et rursus: " Unus ingressus est, inquiunt, ut advena et vult iudicare? Te ergo ipsum magis quam hos affligemus ". Vimque faciebant Lot vehementissime, iamque prope erat, ut effringerent fores.</seg>
          <seg type="verse" n="10">Et ecce miserunt manum viri et introduxerunt ad se Lot clauseruntque ostium;</seg>
          <seg type="verse" n="11">et eos, qui foris erant, percusserunt caecitate a minimo usque ad maximum, ita ut ostium invenire non possent.</seg>
          <seg type="verse" n="12">Dixerunt autem viri ad Lot: " Habes hic quempiam tuorum? Generum et filios et filias et omnes, qui tui sunt in urbe, educ de loco hoc:</seg>
          <seg type="verse" n="13">delebimus enim locum istum, eo quod increverit clamor contra eos coram Domino, qui misit nos, ut perdamus eam ".</seg>
          <seg type="verse" n="14">Egressus itaque Lot locutus est ad generos suos, qui accepturi erant filias eius, et dixit: " Surgite, egredimini de loco isto, quia delebit Dominus civitatem ". Et visus est eis quasi ludens loqui.</seg>
          <seg type="verse" n="15">Cumque esset mane, cogebant eum angeli dicentes: " Surge, tolle uxorem tuam et duas filias, quas habes hic, ne pereas in scelere civitatis ".</seg>
          <seg type="verse" n="16">Tardante illo, apprehenderunt viri manum eius et manum uxoris ac duarum filiarum eius, eo quod parceret Dominus illi.</seg>
          <seg type="verse" n="17">Et eduxerunt eum posueruntque extra civitatem. Ibi locutus est: " Salvare, agitur de vita tua; noli respicere post tergum, nec stes in omni circa regione; sed in monte salvum te fac, ne pereas ".</seg>
          <seg type="verse" n="18">Dixitque Lot ad eos: " Non, quaeso, Domine.</seg>
          <seg type="verse" n="19">Ecce invenit servus tuus gratiam coram te, et magnificasti misericordiam tuam, quam fecisti mecum, ut salvares animam meam; nec possum in monte salvari, ne forte apprehendat me malum et moriar.</seg>
          <seg type="verse" n="20">Ecce, civitas haec iuxta, ad quam possum fugere, parva, et salvabor in ea ­ numquid non modica est? ­ et vivet anima mea ".</seg>
          <seg type="verse" n="21">Dixitque ad eum: " Ecce, etiam in hoc suscepi preces tuas, ut non subvertam urbem, pro qua locutus es.</seg>
          <seg type="verse" n="22">Festina et salvare ibi, quia non potero facere quidquam, donec ingrediaris illuc ". Idcirco vocatum est nomen urbis illius Segor.</seg>
          <seg type="verse" n="23">Sol egressus est super terram, et Lot ingressus est Segor.</seg>
          <seg type="verse" n="24">Igitur Dominus pluit super Sodomam et Gomorram sulphur et ignem a Domino de caelo</seg>
          <seg type="verse" n="25">et subvertit civitates has et omnem circa regionem, universos habitatores urbium et cuncta terrae virentia.</seg>
          <seg type="verse" n="26">Respiciensque uxor eius post se versa est in statuam salis.</seg>
          <seg type="verse" n="27">Abraham autem consurgens mane venit ad locum, ubi steterat prius cum Domino,</seg>
          <seg type="verse" n="28">intuitus est Sodomam et Gomorram et universam terram regionis illius; viditque ascendentem favillam de terra quasi fornacis fumum.</seg>
          <seg type="verse" n="29">Cum enim subverteret Deus civitates regionis illius, recordatus Abrahae liberavit Lot de subversione urbium, in quibus habitaverat.</seg>
          <seg type="verse" n="30">Ascenditque Lot de Segor et mansit in monte, duae quoque filiae eius cum eo; timuerat enim manere in Segor. Et mansit in spelunca ipse et duae filiae eius.</seg>
          <seg type="verse" n="31">Dixitque maior ad minorem: " Pater noster senex est, et nullus virorum remansit in terra, qui possit ingredi ad nos iuxta morem universae terrae.</seg>
          <seg type="verse" n="32">Veni, inebriemus patrem nostrum vino dormiamusque cum eo, ut servare possimus ex patre nostro semen ".</seg>
          <seg type="verse" n="33">Dederunt itaque patri suo bibere vinum nocte illa, et ingressa est maior dormivitque cum patre; at ille non sensit, nec quando accubuit filia nec quando surrexit.</seg>
          <seg type="verse" n="34">Altera quoque die dixit maior ad minorem: " Ecce, dormivi heri cum patre meo; demus ei bibere vinum etiam hac nocte, et ingressa dormies cum eo, ut salvemus semen de patre nostro ".</seg>
          <seg type="verse" n="35">Dederunt et illa nocte patri suo bibere vinum, ingressaque minor filia dormivit cum eo; et ne tunc quidem sensit, quando illa concubuerit vel quando surrexerit.</seg>
          <seg type="verse" n="36">Conceperunt ergo duae filiae Lot de patre suo.</seg>
          <seg type="verse" n="37">Peperitque maior filium et vocavit nomen eius Moab; ipse est pater Moabitarum usque in praesentem diem.</seg>
          <seg type="verse" n="38">Minor quoque peperit filium et vocavit nomen eius Benammi (id est Filius populi mei); ipse est pater Ammonitarum usque hodie.</seg>
        </div>
        <div type="chapter" n="20">
          <seg type="verse" n="1">Profectus inde Abraham in terram Nageb, habitavit in ter Cades et Sur et peregrinatus est in Geraris.</seg>
          <seg type="verse" n="2">Dixitque de Sara uxore sua: " Soror mea est ". Misit ergo Abimelech rex Gerarae et tulit eam.</seg>
          <seg type="verse" n="3">Venit autem Deus ad Abimelech per somnium nocte et ait illi: " En morieris propter mulierem, quam tulisti; habet enim virum ".</seg>
          <seg type="verse" n="4">Abimelech vero non tetigerat eam. Et ait: " Domine, num gentem etiam iustam interficies?</seg>
          <seg type="verse" n="5">Nonne ipse dixit mihi: "Soror mea est", et ipsa quoque ait: "Frater meus est"? In simplicitate cordis mei et munditia manuum mearum feci hoc ".</seg>
          <seg type="verse" n="6">Dixitque ad eum Deus per somnium: " Et ego scio quod simplici corde feceris; et ideo custodivi te, ne peccares in me, et non dimisi, ut tangeres eam.</seg>
          <seg type="verse" n="7">Nunc igitur redde viro suo uxorem, quia propheta est; et orabit pro te, et vives. Si autem nolueris reddere, scito quod morte morieris tu et omnia, quae tua sunt ".</seg>
          <seg type="verse" n="8">Statimque de nocte consurgens Abimelech vocavit omnes servos suos et locutus est universa verba haec in auribus eorum; timueruntque viri valde.</seg>
          <seg type="verse" n="9">Vocavit autem Abimelech etiam Abraham et dixit ei: " Quid fecisti nobis? Quid peccavi in te, quia induxisti super me et super regnum meum peccatum grande? Quae non debuisti facere, fecisti mihi ".</seg>
          <seg type="verse" n="10">Rursusque ait: " Quid vidisti, ut hoc faceres? ".</seg>
          <seg type="verse" n="11">Respondit Abraham: " Cogitavi mecum: Certe non est timor Dei in loco isto, et interficient me propter uxorem meam.</seg>
          <seg type="verse" n="12">Alias autem et vere soror mea est, filia patris mei et non filia matris meae, et duxi eam in uxorem.</seg>
          <seg type="verse" n="13">Cum autem vagari me faceret Deus de domo patris mei, dixi ad eam: Hanc misericordiam facies mecum: in omni loco, ad quem ingrediemur, dices quod frater tuus sim ".</seg>
          <seg type="verse" n="14">Tulit igitur Abimelech oves et boves et servos et ancillas et dedit Abraham; reddiditque illi Saram uxorem suam</seg>
          <seg type="verse" n="15">et ait: " Ecce terra mea coram te; ubicumque tibi placuerit, habita ".</seg>
          <seg type="verse" n="16">Sarae autem dixit: " Ecce mille argenteos dedi fratri tuo; ecce hoc erit tibi in velamen oculorum ad omnes, qui tecum sunt, et apud omnes iustificaberis ".</seg>
          <seg type="verse" n="17">Orante autem Abraham, sanavit Deus Abimelech et uxorem ancillasque eius et pepererunt;</seg>
          <seg type="verse" n="18">concluserat enim Dominus omnem vulvam domus Abimelech propter Saram uxorem Abraham.</seg>
        </div>
        <div type="chapter" n="21">
          <seg type="verse" n="1">Visitavit autem Dominus Saram, sicut promiserat, et implevit Sarae, quae locutus est;</seg>
          <seg type="verse" n="2">concepitque et peperit Abrahae filium in senectute eius tempore, quo praedixerat ei Deus.</seg>
          <seg type="verse" n="3">Vocavitque Abraham nomen filii sui, quem genuit ei Sara, Isaac</seg>
          <seg type="verse" n="4">et circumcidit eum octavo die, sicut praeceperat ei Deus.</seg>
          <seg type="verse" n="5">Cum Abraham centum esset annorum, natus est ei Isaac filius eius.</seg>
          <seg type="verse" n="6">Dixitque Sara: Risum fecit mihi Deus;quicumque audierit, corridebit mihi?.</seg>
          <seg type="verse" n="7">Rursumque ait: Quis auditurum crederet Abrahamquod Sara lactaret filios,quia peperit ei filiumiam seni? ".</seg>
          <seg type="verse" n="8">Crevit igitur puer et ablactatus est. Fecitque Abraham grande convivium in die ablactationis eius.</seg>
          <seg type="verse" n="9">Cumque vidisset Sara filium Agar Aegyptiae iocantem cum Isaac filio suo, dixit ad Abraham:</seg>
          <seg type="verse" n="10">" Eice ancillam hanc et filium eius; non enim erit heres filius ancillae cum filio meo Isaac ".</seg>
          <seg type="verse" n="11">Dure accepit hoc Abraham propter filium suum.</seg>
          <seg type="verse" n="12">Cui dixit Deus: " Non tibi videatur asperum super puero et super ancilla tua; omnia, quae dixerit tibi Sara, audi vocem eius, quia in Isaac vocabitur tibi semen.</seg>
          <seg type="verse" n="13">Sed et filium ancillae faciam in gentem magnam, quia semen tuum est ".</seg>
          <seg type="verse" n="14">Surrexit itaque Abraham mane et tollens panem et utrem aquae imposuit scapulae eius tradiditque puerum et dimisit eam. Quae cum abisset, errabat in deserto Bersabee.</seg>
          <seg type="verse" n="15">Cumque consumpta esset aqua in utre, abiecit puerum subter unum arbustum</seg>
          <seg type="verse" n="16">et abiit; seditque e regione procul, quantum potest arcus iacere. Dixit enim: " Non videbo morientem puerum ". Et sedens contra levavit vocem suam et flevit.</seg>
          <seg type="verse" n="17">Exaudivit autem Deus vocem pueri; vocavitque angelus Dei Agar de caelo dicens: " Quid tibi, Agar? Noli timere; exaudivit enim Deus vocem pueri de loco, in quo est.</seg>
          <seg type="verse" n="18">Surge, tolle puerum et tene illum manu tua, quia in gentem magnam faciam eum ".</seg>
          <seg type="verse" n="19">Aperuitque Deus oculos eius; quae videns puteum aquae abiit et implevit utrem deditque puero bibere.</seg>
          <seg type="verse" n="20">Et fuit Deus cum eo; qui crevit et moratus est in solitudine factusque est iuvenis sagittarius.</seg>
          <seg type="verse" n="21">Habitavitque in deserto Pharan; et accepit illi mater sua uxorem de terra Aegypti.</seg>
          <seg type="verse" n="22">Eodem tempore dixit Abimelech et Phicol princeps exercitus eius ad Abraham: " Deus tecum est in universis, quae agis.</seg>
          <seg type="verse" n="23">Iura ergo per Deum, ne noceas mihi et posteris meis stirpique meae; sed iuxta fidem, quam feci tibi, facies mihi et terrae, in qua versatus es advena ".</seg>
          <seg type="verse" n="24">Dixitque Abraham: " Ego iurabo ".</seg>
          <seg type="verse" n="25">Et increpavit Abraham Abimelech propter puteum aquae, quem vi abstulerant servi eius.</seg>
          <seg type="verse" n="26">Responditque Abimelech: " Nescivi quis fecerit hanc rem; sed et tu non indicasti mihi, et ego non audivi praeter hodie ".</seg>
          <seg type="verse" n="27">Tulit itaque Abraham oves et boves et dedit Abimelech; percusseruntque ambo foedus.</seg>
          <seg type="verse" n="28">Et statuit Abraham septem agnas gregis seorsum.</seg>
          <seg type="verse" n="29">Cui dixit Abimelech: " Quid sibi volunt septem agnae istae, quas stare fecisti seorsum? ".</seg>
          <seg type="verse" n="30">At ille: " Septem, inquit, agnas accipies de manu mea, ut sint in testimonium mihi, quoniam ego fodi puteum istum ".</seg>
          <seg type="verse" n="31">Idcirco vocatus est locus ille Bersabee, quia ibi uterque iuraverunt.</seg>
          <seg type="verse" n="32">Et inierunt foedus in Bersabee.</seg>
          <seg type="verse" n="33">Surrexit autem Abimelech et Phicol princeps militiae eius reversique sunt in terram Philisthim. Abraham vero plantavit nemus in Bersabee et invocavit ibi nomen Domini, Dei aeterni. 34 Et fuit colonus in terra Philisthim diebus multis.</seg>
        </div>
        <div type="chapter" n="22">
          <seg type="verse" n="1">Quae postquam gesta sunt, tentavit Deus Abraham et di xit ad eum: " Abraham ". Ille respondit: " Adsum ".</seg>
          <seg type="verse" n="2">Ait: " Tolle filium tuum unigenitum, quem diligis, Isaac et vade in terram Moria; atque offer eum ibi in holocaustum super unum montium, quem monstravero tibi ".</seg>
          <seg type="verse" n="3">Igitur Abraham de nocte consurgens stravit asinum suum ducens secum duos iuvenes suos et Isaac filium suum. Cumque concidisset ligna in holocaustum, surrexit et abiit ad locum, quem praeceperat ei Deus.</seg>
          <seg type="verse" n="4">Die autem tertio, elevatis oculis, vidit locum procul</seg>
          <seg type="verse" n="5">dixitque ad pueros suos: " Exspectate hic cum asino. Ego et puer illuc usque properantes, postquam adoraverimus, revertemur ad vos ".</seg>
          <seg type="verse" n="6">Tulit quoque ligna holocausti et imposuit super Isaac filium suum; ipse vero portabat in manibus ignem et cultrum. Cumque duo pergerent simul,</seg>
          <seg type="verse" n="7">dixit Isaac Abrahae patri suo: " Pater mi ". Ille respondit: " Quid vis, fili? ". " Ecce, inquit, ignis et ligna; ubi est victima holocausti? ".</seg>
          <seg type="verse" n="8">Dixit Abraham: " Deus providebit sibi victimam holocausti, fili mi ".Pergebant ambo pariter;</seg>
          <seg type="verse" n="9">et venerunt ad locum, quem ostenderat ei Deus, in quo aedificavit Abraham altare et desuper ligna composuit. Cumque colligasset Isaac filium suum, posuit eum in altari super struem lignorum</seg>
          <seg type="verse" n="10">extenditque Abraham manum et arripuit cultrum, ut immolaret filium suum.</seg>
          <seg type="verse" n="11">Et ecce angelus Domini de caelo clamavit: " Abraham, Abraham ". Qui respondit: " Adsum ".</seg>
          <seg type="verse" n="12">Dixitque: " Non extendas manum tuam super puerum neque facias illi quidquam. Nunc cognovi quod times Deum et non pepercisti filio tuo unigenito propter me ".</seg>
          <seg type="verse" n="13">Levavit Abraham oculos suos viditque arietem unum inter vepres haerentem cornibus; quem assumens obtulit holocaustum pro filio.</seg>
          <seg type="verse" n="14">Appellavitque nomen loci illius: " Dominus videt ". Unde usque hodie dicitur: " In monte Dominus videtur ".</seg>
          <seg type="verse" n="15">Vocavit autem angelus Domini Abraham secundo de caelo et dixit:</seg>
          <seg type="verse" n="16">" Per memetipsum iuravi, dicit Dominus: quia fecisti hanc rem et non pepercisti filio tuo unigenito,</seg>
          <seg type="verse" n="17">benedicam tibi et multiplicabo semen tuum sicut stellas caeli et velut arenam, quae est in litore maris. Possidebit semen tuum portas inimicorum suorum,</seg>
          <seg type="verse" n="18">et benedicentur in semine tuo omnes gentes terrae, quia oboedisti voci meae ".</seg>
          <seg type="verse" n="19">Reversus est Abraham ad pueros suos, et surrexerunt abieruntque Bersabee simul, et habitavit Abraham in Bersabee.</seg>
          <seg type="verse" n="20">His ita gestis, nuntiatum est Abrahae quod Melcha quoque genuisset filios Nachor fratri suo:</seg>
          <seg type="verse" n="21">Us primogenitum et Buz fratrem eius et Camuel patrem Aram</seg>
          <seg type="verse" n="22">et Cased et Azau, Pheldas quoque et Iedlaph</seg>
          <seg type="verse" n="23">ac Bathuel, de quo nata est Rebecca. Octo istos genuit Melcha Nachor fratri Abrahae. 24 Concubina vero illius, nomine Reuma, peperit Tabee et Gaham et Tahas et Maacha.</seg>
        </div>
        <div type="chapter" n="23">
          <seg type="verse" n="1">Vixit autem Sara centum viginti septem annis</seg>
          <seg type="verse" n="2">et mortua est in Cariatharbe, quae est Hebron, in terra Chanaan; venitque Abraham, ut plangeret et fleret eam.</seg>
          <seg type="verse" n="3">Cumque surrexisset ab officio funeris, locutus est ad filios Heth dicens:</seg>
          <seg type="verse" n="4">" Advena sum et inquilinus apud vos; date mihi possessionem sepulcri vobiscum, ut sepeliam mortuum meum ".</seg>
          <seg type="verse" n="5">Responderunt filii Heth dicentes:</seg>
          <seg type="verse" n="6">" Audi nos, domine, princeps Dei es apud nos: in nobilissimo sepulcrorum nostrorum sepeli mortuum tuum; nullusque te prohibebit, quin in sepulcro eius sepelias mortuum tuum ".</seg>
          <seg type="verse" n="7">Surrexit Abraham et adoravit populum terrae, filios videlicet Heth,</seg>
          <seg type="verse" n="8">dixitque ad eos: " Si placet animae vestrae, ut sepeliam mortuum meum, audite me et intercedite pro me apud Ephron filium Seor,</seg>
          <seg type="verse" n="9">ut det mihi speluncam Machpela, quam habet in extrema parte agri sui. Pecunia digna tradat eam mihi coram vobis in possessionem sepulcri ".</seg>
          <seg type="verse" n="10">Sedebat autem Ephron in medio filiorum Heth. Responditque Ephron Hetthaeus ad Abraham, filiis Heth audientibus cunctis, qui ingrediebantur portam civitatis illius, dicens:</seg>
          <seg type="verse" n="11">" Nequaquam ita fiat, domine mi, ausculta me. Agrum do tibi et speluncam, quae in eo est, praesentibus filiis populi mei; sepeli mortuum tuum ".</seg>
          <seg type="verse" n="12">Adoravit Abraham coram populo terrae</seg>
          <seg type="verse" n="13">et locutus est ad Ephron, audiente populo terrae: " Quaeso, ut audias me. Dabo pecuniam pro agro; suscipe eam, et sic sepeliam mortuum meum in eo ".</seg>
          <seg type="verse" n="14">Respondit Ephron ad Abraham dicens ei:</seg>
          <seg type="verse" n="15">" Domine mi, audi me. Terra quadringentorum siclorum argenti inter me et te quid est hoc? Sepeli mortuum tuum ".</seg>
          <seg type="verse" n="16">Auscultavit Abraham Ephron et appendit pecuniam, quam Ephron postulaverat, audientibus filiis Heth, quadringentos siclos argenti, sicut mos erat apud negotiatores.</seg>
          <seg type="verse" n="17">Confirmatusque est ager Ephronis, qui erat in Machpela respiciens Mambre, tam ipse quam spelunca in eo et omnes arbores eius in cunctis terminis eius per circuitum,</seg>
          <seg type="verse" n="18">Abrahae in possessionem, videntibus filiis Heth cunctis, qui intrabant portam civitatis illius.</seg>
          <seg type="verse" n="19">Deinde sepelivit Abraham Saram uxorem suam in spelunca agri Machpela, qui respiciebat Mambre ­ haec est Hebron ­ in terra Chanaan.</seg>
          <seg type="verse" n="20">Et confirmatus est ager et antrum, quod erat in eo, Abrahae in possessionem sepulcri a filiis Heth.</seg>
        </div>
        <div type="chapter" n="24">
          <seg type="verse" n="1">Erat autem Abraham senex dierumque multorum; et Do minus in cunctis benedixerat ei.</seg>
          <seg type="verse" n="2">Dixitque Abraham ad servum seniorem domus suae, qui praeerat omnibus, quae habebat: " Pone manum tuam subter femur meum,</seg>
          <seg type="verse" n="3">ut adiurem te per Dominum, Deum caeli et Deum terrae, ut non accipias uxorem filio meo de filiabus Chananaeorum, inter quos habito;</seg>
          <seg type="verse" n="4">sed ad terram et cognationem meam proficiscaris et inde accipias uxorem filio meo Isaac ".</seg>
          <seg type="verse" n="5">Respondit servus: " Si noluerit mulier venire mecum in terram hanc, num reducere debeo filium tuum ad terram, a quo tu egressus es? ".</seg>
          <seg type="verse" n="6">Dixit Abraham: " Cave, ne quando reducas illuc filium meum.</seg>
          <seg type="verse" n="7">Dominus, Deus caeli, qui tulit me de domo patris mei et de terra nativitatis meae, qui locutus est mihi et iuravit mihi dicens: "Semini tuo dabo terram hanc", ipse mittet angelum suum coram te, et accipies inde uxorem filio meo.</seg>
          <seg type="verse" n="8">Sin autem noluerit mulier sequi te, non teneberis iuramento; filium tantum meum ne reducas illuc ".</seg>
          <seg type="verse" n="9">Posuit ergo servus manum sub femore Abraham domini sui et iuravit illi super hac re.</seg>
          <seg type="verse" n="10">Tulitque servus decem camelos de grege domini sui et abiit ex omnibus bonis eius portans secum; profectusque perrexit in Aram Naharaim ad urbem Nachor.</seg>
          <seg type="verse" n="11">Cumque camelos fecisset accumbere extra oppidum iuxta puteum aquae vespere, tempore quo solent mulieres egredi ad hauriendam aquam, dixit:</seg>
          <seg type="verse" n="12">" Domine,Deus domini mei Abraham, occurre obsecro mihi hodie et fac misericordiam cum domino meo Abraham.</seg>
          <seg type="verse" n="13">Ecce ego sto prope fontem aquae, et filiae habitatorum huius civitatis egredientur ad hauriendam aquam.</seg>
          <seg type="verse" n="14">Igitur puella, cui ego dixero: "Inclina hydriam tuam, ut bibam", et illa responderit: "Bibe, quin et camelis tuis dabo potum", ipsa est, quam praeparasti servo tuo Isaac, et per hoc intellegam quod feceris misericordiam cum domino meo ".</seg>
          <seg type="verse" n="15">Necdum intra se verba compleverat, et ecce Rebecca egrediebatur filia Bathuel filii Melchae uxoris Nachor fratris Abraham habens hydriam in scapula:</seg>
          <seg type="verse" n="16">puella decora nimis, virgo et incognita viro. Descendit ad fontem et implevit hydriam ac revertebatur.</seg>
          <seg type="verse" n="17">Occurritque ei servus et ait: " Pauxillum mihi ad sorbendum praebe aquae de hydria tua ".</seg>
          <seg type="verse" n="18">Quae respondit: " Bibe, domine mi ". Celeriterque deposuit hydriam super ulnam suam et dedit ei potum.</seg>
          <seg type="verse" n="19">Cumque ille bibisset, adiecit: " Quin et camelis tuis hauriam aquam, donec cuncti bibant ".</seg>
          <seg type="verse" n="20">Effundensque hydriam in canalibus recurrit ad puteum, ut hauriret aquam; et haustam omnibus camelis dedit.</seg>
          <seg type="verse" n="21">Ille autem contemplabatur eam tacitus, scire volens utrum prosperum fecisset iter suum Dominus an non.</seg>
          <seg type="verse" n="22">Postquam ergo biberunt cameli, protulit vir anulum aureum pondo dimidii sicli pro naribus et duas armillas pro manibus eius pondo siclorum decem;</seg>
          <seg type="verse" n="23">dixitque: " Cuius es filia? lndica mihi. Est in domo patris tui locus nobis ad pernoctandum? ".</seg>
          <seg type="verse" n="24">Quae respondit: " Filia Bathuelis sum filii Melchae, quem peperit Nachor ".</seg>
          <seg type="verse" n="25">Et addidit dicens: " Palearum quoque et pabuli plurimum est apud nos et locus ad pernoctandum ".</seg>
          <seg type="verse" n="26">Inclinavit se homo et adoravit Dominum</seg>
          <seg type="verse" n="27">dicens: " Benedictus Dominus, Deus domini mei Abraham, qui non abstulit misericordiam et veritatem suam a domino meo et recto itinere me perduxit in domum fratris domini mei ".</seg>
          <seg type="verse" n="28">Cucurrit itaque puella et nuntiavit in domum matris suae omnia, quae evenerant.</seg>
          <seg type="verse" n="29">Habebat autem Rebecca fratrem nomine Laban, qui festinus egressus est ad hominem, ubi erat fons.</seg>
          <seg type="verse" n="30">Cumque vidisset anulum in naribus et armillas in manibus sororis suae et audisset cuncta verba referentis: " Haec locutus est mihi homo ", venit ad virum, qui stabat iuxta camelos et prope fontem aquae;</seg>
          <seg type="verse" n="31">dixitque ad eum: " Ingredere, benedicte Domini, cur foris stas? Praeparavi domum et locum camelis ".</seg>
          <seg type="verse" n="32">Et introduxit eum in hospitium ac destravit camelos; deditque paleas et pabulum camelis et aquam ad lavandos pedes eius et virorum, qui venerant cum eo.</seg>
          <seg type="verse" n="33">Et apposuit in conspectu eius panem. Qui ait: " Non comedam, donec loquar sermones meos ". Respondit: " Loquere ".</seg>
          <seg type="verse" n="34">At ille: " Servus, inquit, Abraham sum;</seg>
          <seg type="verse" n="35">et Dominus benedixit domino meo valde, magnificatusque est; et dedit ei oves et boves, argentum et aurum, servos et ancillas, camelos et asinos.</seg>
          <seg type="verse" n="36">Et peperit Sara uxor domini mei filium domino meo in senectute sua; deditque illi omnia, quae habuerat.</seg>
          <seg type="verse" n="37">Et adiuravit me dominus meus dicens: "Non accipies uxorem filio meo de filiabus Chananaeorum, in quorum terra habito;</seg>
          <seg type="verse" n="38">sed ad domum patris mei perges et de cognatione mea accipies uxorem filio meo".</seg>
          <seg type="verse" n="39">Ego vero respondi domino meo: Quid, si noluerit venire mecum mulier?</seg>
          <seg type="verse" n="40">"Dominus, ait, in cuius conspectu ambulo, mittet angelum suum tecum et diriget viam tuam; accipiesque uxorem filio meo de cognatione mea et de domo patris mei.</seg>
          <seg type="verse" n="41">Innocens eris a maledictione mea, cum veneris ad propinquos meos, et non dederint tibi; tunc innocens eris a maledictione mea".</seg>
          <seg type="verse" n="42">Veni ergo hodie ad fontem et dixi: Domine, Deus domini mei Abraham, si direxisti viam meam, in qua nunc ambulo,</seg>
          <seg type="verse" n="43">ecce sto iuxta fontem aquae; et virgo, quae egredietur ad hauriendam aquam, audierit a me: "Da mihi pauxillum aquae ad bibendum ex hydria tua";</seg>
          <seg type="verse" n="44">et dixerit mihi: "Et tu bibe, et camelis tuis hauriam", ipsa est mulier, quam praeparavit Dominus filio domini mei.</seg>
          <seg type="verse" n="45">Dum haec tacitus mecum volverem, apparuit Rebecca veniens cum hydria, quam portabat in scapula; descenditque ad fontem et hausit aquam. Et aio ad eam: Da mihi paululum bibere.</seg>
          <seg type="verse" n="46">Quae festina deposuit hydriam de umero et dixit mihi: "Et tu bibe, et camelis tuis potum tribuam". Bibi, et adaquavit camelos.</seg>
          <seg type="verse" n="47">Interrogavique eam et dixi: Cuius es filia? Quae respondit: "Filia Bathuelis sum filii Nachor, quem peperit illi Melcha".Suspendi itaque anulum in naribus eius et armillas posui in manibus eius.</seg>
          <seg type="verse" n="48">Pronusque adoravi Dominum benedicens Domino, Deo domini mei Abraham, qui perduxit me recto itinere, ut sumerem filiam fratris domini mei filio eius.</seg>
          <seg type="verse" n="49">Quam ob rem, si facitis misericordiam et veritatem cum domino meo, indicate mihi; sin autem aliud placet, et hoc dicite mihi, ut vadam ad dexteram sive ad sinistram ".</seg>
          <seg type="verse" n="50">Responderunt Laban et Bathuel: " A Domino egressus est sermo; non possumus extra placitum eius quidquam aliud loqui tecum.</seg>
          <seg type="verse" n="51">En Rebecca coram te est; tolle eam et proficiscere, et sit uxor filii domini tui, sicut locutus est Dominus ".</seg>
          <seg type="verse" n="52">Quod cum audisset puer Abraham, procidens adoravit in terram Dominum.</seg>
          <seg type="verse" n="53">Prolatisque vasis argenteis et aureis ac vestibus, dedit ea Rebeccae; res pretiosas dedit fratri eius et matri.</seg>
          <seg type="verse" n="54">Tunc comederunt et biberunt ipse et viri, qui erant cum eo, et pernoctaverunt ibi.Surgens autem mane locutus est puer: " Dimittite me, ut vadam ad dominum meum ".</seg>
          <seg type="verse" n="55">Responderuntque frater eius et mater: " Maneat puella saltem decem dies apud nos et postea proficiscetur ".</seg>
          <seg type="verse" n="56">" Nolite, ait, me retinere, quia Dominus direxit viam meam; dimittite me, ut pergam ad dominum meum ".</seg>
          <seg type="verse" n="57">Dixerunt: " Vocemus puellam et quaeramus ipsius voluntatem ".</seg>
          <seg type="verse" n="58">Cumque vocata venisset, sciscitati sunt: " Vis ire cum homine isto? ". Quae ait: " Vadam ".</seg>
          <seg type="verse" n="59">Dimiserunt ergo Rebeccam sororem eorum et nutricem illius servumque Abraham et comites eius,</seg>
          <seg type="verse" n="60">imprecantes prospera sorori suae atque dicentes: Soror nostra es,crescas in mille milia,et possideat semen tuumportas inimicorum suorum! ".</seg>
          <seg type="verse" n="61">Igitur surrexit Rebecca et puellae illius et, ascensis camelis, secutae sunt virum; sumpsitque servus Rebeccam et abiit.</seg>
          <seg type="verse" n="62">Isaac autem venerat a regione putei Lahairoi et habitabat in terra Nageb.</seg>
          <seg type="verse" n="63">Et egressus est Isaac ad lamentandum in agro, inclinata iam die. Cumque levasset oculos, vidit camelos venientes.</seg>
          <seg type="verse" n="64">Rebecca quoque levavit oculos et vidit Isaac; descenditque de camelo</seg>
          <seg type="verse" n="65">et ait ad puerum: " Quis est ille homo, qui venit per agrum in occursum nobis? ". Dixitque ei: " Ipse est dominus meus ". At illa tollens cito velum operuit se.</seg>
          <seg type="verse" n="66">Servus autem cuncta, quae gesserat, narravit Isaac;</seg>
          <seg type="verse" n="67">qui introduxit eam in tabernaculum Sarae matris suae et accepit Rebeccam uxorem; et dilexit eam et consolatus est a morte matris suae.</seg>
        </div>
        <div type="chapter" n="25">
          <seg type="verse" n="1">Abraham vero aliam duxit uxorem nomine Ceturam,</seg>
          <seg type="verse" n="2">quae peperit ei Zamran et Iecsan et Madan et Madian et Iesboc et Sue.</seg>
          <seg type="verse" n="3">Iecsan quoque genuit Saba et Dedan. Filii Dedan fuerunt Assurim et Latusim et Loommim.</seg>
          <seg type="verse" n="4">At vero ex Madian ortus est Epha et Opher et Henoch et Abida et Eldaa. Omnes hi filii Ceturae.</seg>
          <seg type="verse" n="5">Deditque Abraham cuncta, quae possederat, Isaac;</seg>
          <seg type="verse" n="6">filiis autem concubinarum suarum largitus est munera et separavit eos ab Isaac filio suo, dum adhuc ipse viveret, ad plagam orientalem.</seg>
          <seg type="verse" n="7">Fuerunt autem dies vitae Abrahae centum septuaginta quinque anni.</seg>
          <seg type="verse" n="8">Et deficiens mortuus est Abraham in senectute bona provectaeque aetatis et plenus dierum congregatusque est ad populum suum.</seg>
          <seg type="verse" n="9">Et sepelierunt eum Isaac et Ismael filii sui in spelunca Machpela, quae sita est in agro Ephron filii Seor Hetthaei e regione Mambre,</seg>
          <seg type="verse" n="10">quem emerat a filiis Heth. Ibi sepultus est ipse et Sara uxor eius.</seg>
          <seg type="verse" n="11">Et post obitum illius benedixit Deus Isaac filio eius, qui habitabat iuxta puteum Lahairoi.</seg>
          <seg type="verse" n="12">Hae sunt generationes Ismael filii Abrahae, quem peperit ei Agar Aegyptia famula Sarae.</seg>
          <seg type="verse" n="13">Et haec nomina filiorum Ismael in vocabulis et generationibus suis: primogenitus Ismaelis Nabaioth, dein Cedar et Adbeel et Mabsam,</seg>
          <seg type="verse" n="14">Masma quoque et Duma et Massa,</seg>
          <seg type="verse" n="15">Hadad et Thema, Iethur et Naphis et Cedma.</seg>
          <seg type="verse" n="16">Isti sunt filii Ismaelis, et haec nomina eorum per vicos et mansiones eorum: duodecim principes tribuum suarum.</seg>
          <seg type="verse" n="17">Et facti sunt anni vitae Ismaelis centum triginta septem; deficiens mortuus est et appositus ad populum suum.</seg>
          <seg type="verse" n="18">Habitaverunt autem ab Hevila usque Sur, quae respicit Aegyptum introeuntibus Assyriam. In faciem cunctorum fratrum suorum obiit.</seg>
          <seg type="verse" n="19">Hae sunt generationes Isaac filii Abraham: Abraham genuit Isaac;</seg>
          <seg type="verse" n="20">qui, cum quadraginta esset annorum, duxit uxorem Rebeccam filiam Bathuelis Aramaei de Paddanaram, sororem Laban Aramaei.</seg>
          <seg type="verse" n="21">Deprecatusque est Isaac Dominum pro uxore sua, eo quod esset sterilis. Qui exaudivit eum et dedit conceptum Rebeccae.</seg>
          <seg type="verse" n="22">Sed collidebantur in utero eius parvuli. Quae ait: " Si sic est, cur mihi? ". Perrexitque, ut consuleret Dominum.</seg>
          <seg type="verse" n="23">Qui respondens ait: Duae gentes sunt in utero tuo,et duo populi ex ventre tuo dividentur;populusque populum superabit,et maior serviet minori ".</seg>
          <seg type="verse" n="24">Iam tempus pariendi venerat, et ecce gemini in utero eius.</seg>
          <seg type="verse" n="25">Qui primus egressus est rufus erat et totus quasi pallium pilosum; vocatumque est nomen eius Esau. Postea frater eius egrediens plantam Esau tenebat manu, et idcirco appellatum est nomen eius Iacob.</seg>
          <seg type="verse" n="26">Sexagenarius erat Isaac, quando nati sunt parvuli.</seg>
          <seg type="verse" n="27">Quibus adultis, factus est Esau vir gnarus venandi et homo agrestis; Iacob autem vir compositus et habitans in tabernaculis.</seg>
          <seg type="verse" n="28">Isaac amabat Esau, eo quod de venationibus illius libenter vesceretur; et Rebecca diligebat Iacob.</seg>
          <seg type="verse" n="29">Coxit autem Iacob pulmentum; ad quem, cum venisset Esau de agro lassus,</seg>
          <seg type="verse" n="30">ait: " Da mihi de coctione hac rufa, quia oppido lassus sum ". Quam ob causam vocatum est nomen eius Edom (id est Rufus).</seg>
          <seg type="verse" n="31">Cui dixit Iacob: " Vende mihi prius primogenita tua ".</seg>
          <seg type="verse" n="32">Ille respondit: " En morior; quid mihi proderunt primogenita? ".</seg>
          <seg type="verse" n="33">Ait Iacob: " Iura ergo mihi ". Iuravit et vendidit primogenita.</seg>
          <seg type="verse" n="34">Et sic, accepto pane et lentis edulio, comedit et bibit; surrexit et abiit parvipendens quod primogenita vendidisset.</seg>
        </div>
        <div type="chapter" n="26">
          <seg type="verse" n="1">Orta autem fame super terram post eam sterilitatem, quae acciderat in diebus Abraham, abiit Isaac ad Abimelech regem Philisthim in Gerara.</seg>
          <seg type="verse" n="2">Apparuitque ei Dominus et ait: " Ne descendas in Aegyptum, sed habita in terra, quam dixero tibi,</seg>
          <seg type="verse" n="3">et peregrinare in ea; eroque tecum et benedicam tibi. Tibi enim et semini tuo dabo universas regiones has complens iuramentum, quod spopondi Abraham patri tuo,</seg>
          <seg type="verse" n="4">et multiplicabo semen tuum sicut stellas caeli daboque posteris tuis universas regiones has; et benedicentur in semine tuo omnes gentes terrae,</seg>
          <seg type="verse" n="5">eo quod oboedierit Abraham voci meae et custodierit praecepta et mandata mea et iustificationes legesque servaverit ".</seg>
          <seg type="verse" n="6">Mansit itaque Isaac in Geraris.</seg>
          <seg type="verse" n="7">Qui, cum interrogaretur a viris loci illius super uxore sua, respondit: Soror mea est ". Timuerat enim confiteri quod sibi esset sociata coniugio, reputans ne forte interficerent eum propter illius pulchritudinem.</seg>
          <seg type="verse" n="8">Cumque pertransissent dies plurimi et ibidem moraretur, prospiciens Abimelech rex Philisthim per fenestram vidit eum iocantem cum Rebecca uxore sua.</seg>
          <seg type="verse" n="9">Et, accersito eo, ait: " Perspicuum est quod uxor tua sit; cur mentitus es eam sororem tuam esse? ". Respondit: " Timui, ne morerer propter eam ".</seg>
          <seg type="verse" n="10">Dixitque Abimelech: " Quare hoc fecisti nobis? Potuit coire quispiam de populo cum uxore tua, et induxeras super nos grande peccatum ". Praecepitque omni populo dicens:</seg>
          <seg type="verse" n="11">" Qui tetigerit hominem hunc et uxorem eius, morte morietur ".</seg>
          <seg type="verse" n="12">Sevit autem Isaac in terra illa et invenit in ipso anno centuplum; benedixitque ei Dominus.</seg>
          <seg type="verse" n="13">Et locupletatus est homo et ibat proficiens atque succrescens, donec magnus vehementer effectus est;</seg>
          <seg type="verse" n="14">habuitque possessionem ovium et armentorum et familiae plurimum.Ob haec invidentes ei Philisthim</seg>
          <seg type="verse" n="15">omnes puteos, quos foderant servi patris illius in diebus Abraham, obstruxerunt implentes humo,</seg>
          <seg type="verse" n="16">in tantum ut ipse Abimelech diceret ad Isaac: " Recede a nobis, quoniam potentior nostri factus es valde ".</seg>
          <seg type="verse" n="17">Et ille discedens tentoria fixit ad torrentem Gerarae habitavitque ibi.</seg>
          <seg type="verse" n="18">Rursum fodit puteos, quos foderant in diebus patris sui Abraham et quos, illo mortuo, obstruxerant Philisthim. Appellavitque eos eisdem nominibus, quibus ante pater vocaverat.</seg>
          <seg type="verse" n="19">Foderunt servi Isaac in torrente et reppererunt ibi puteum aquae vivae.</seg>
          <seg type="verse" n="20">Sed et ibi iurgium fuit pastorum Gerarae adversus pastores Isaac dicentium: " Nostra est aqua! ". Quam ob rem nomen putei vocavit Esec (id est Iurgium), quia iurgati sunt cum eo.</seg>
          <seg type="verse" n="21">Foderunt autem et alium puteum, et pro illo quoque rixati sunt; appellavitque eum Sitna (id est Inimicitias).</seg>
          <seg type="verse" n="22">Profectus inde fodit alium puteum, pro quo non contenderunt; itaque vocavit nomen eius Rehoboth (id est Latitudinem) dicens: " Nunc dilatavit nos Dominus, et crescemus in terra ".</seg>
          <seg type="verse" n="23">Ascendit autem ex illo loco in Bersabee,</seg>
          <seg type="verse" n="24">ubi apparuit ei Dominus in ipsa nocte dicens: Ego sum Deus Abraham patris tui.Noli timere, quia tecum sum;benedicam tibiet multiplicabo semen tuumpropter servum meum Abraham ".</seg>
          <seg type="verse" n="25">Itaque aedificavit ibi altare et, invocato nomine Domini, extendit tabernaculum, et servi Isaac foderunt ibi puteum.</seg>
          <seg type="verse" n="26">Abimelech autem venit ad eum de Geraris et Ochozath amicus illius et Phicol dux militum,</seg>
          <seg type="verse" n="27">et locutus est eis Isaac: " Quid venistis ad me hominem, quem odistis et expulistis a vobis? ".</seg>
          <seg type="verse" n="28">Qui responderunt: " Vidimus tecum esse Dominum et idcirco diximus: Sit iuramentum inter nos et te, et ineamus tecum foedus,</seg>
          <seg type="verse" n="29">ut non facias nobis quidquam mali, sicut et nos non attigimus te et nihil fecimus tibi nisi bonum et cum pace dimisimus te. Tu es enim benedictus Domini ".</seg>
          <seg type="verse" n="30">Fecit ergo eis convivium, et comederunt et biberunt.</seg>
          <seg type="verse" n="31">Surgentesque mane iuraverunt sibi mutuo. Dimisitque eos Isaac, et profecti sunt ab eo cum pace.</seg>
          <seg type="verse" n="32">Ecce autem venerunt in ipso die servi Isaac annuntiantes ei de puteo, quem foderant, atque dicentes: " Invenimus aquam ".</seg>
          <seg type="verse" n="33">Unde appellavit eum Sabee (quod significat Abundantiam); et nomen urbi impositum est Bersabee usque in praesentem diem.</seg>
          <seg type="verse" n="34">Esau vero quadragenarius duxit uxores Iudith filiam Beeri Hetthaei et Basemath filiam Elon Hetthaei.</seg>
          <seg type="verse" n="35">Quae ambae offenderant animum Isaac et Rebeccae.</seg>
        </div>
        <div type="chapter" n="27">
          <seg type="verse" n="1">Senuit autem Isaac, et caligaverunt oculi eius, et videre non poterat. Vocavitque Esau filium suum maiorem et dixit ei: " Fili mi ". Qui respondit: " Adsum ".</seg>
          <seg type="verse" n="2">Cui pater: " Vides, inquit, quod senuerim et ignorem diem mortis meae;</seg>
          <seg type="verse" n="3">sume arma tua, pharetram et arcum, et egredere in agrum. Cumque venatu aliquid apprehenderis,</seg>
          <seg type="verse" n="4">fac mihi inde pulmentum, sicut velle me nosti, et affer, ut comedam; et benedicat tibi anima mea, antequam moriar ".</seg>
          <seg type="verse" n="5">Rebecca autem audierat Isaac loquentem cum Esau filio suo. Esau ergo abiit in agrum, ut venationem caperet et offerret eam.</seg>
          <seg type="verse" n="6">Rebecca autem dixit filio suo Iacob: " Ecce, audivi patrem tuum loquentem cum Esau fratre tuo et dicentem ei:</seg>
          <seg type="verse" n="7">"Affer mihi venationem tuam et fac cibos, ut comedam et benedicam tibi coram Domino, antequam moriar".</seg>
          <seg type="verse" n="8">Nunc ergo, fili mi, audi vocem meam in eo, quod praecipio tibi.</seg>
          <seg type="verse" n="9">Pergens ad gregem affer mihi duos haedos optimos, ut faciam ex eis escas patri tuo, quibus libenter vescitur.</seg>
          <seg type="verse" n="10">Quas cum intuleris patri tuo, et comederit, benedicat tibi, priusquam moriatur ".</seg>
          <seg type="verse" n="11">Cui ille respondit: " Nosti quod Esau frater meus homo pilosus sit, et ego lenis.</seg>
          <seg type="verse" n="12">Si attrectaverit me pater meus et senserit, timeo, ne putet me sibi voluisse illudere; et inducam super me maledictionem pro benedictione".</seg>
          <seg type="verse" n="13">Ad quem mater: " In me sit, ait, ista maledictio, fili mi; tantum audi vocem meam et perge afferque, quae dixi ".</seg>
          <seg type="verse" n="14">Abiit et attulit deditque matri. Paravit illa cibos, sicut noverat velle patrem illius.</seg>
          <seg type="verse" n="15">Et vestibus Esau valde bonis, quas apud se habebat domi, induit eum</seg>
          <seg type="verse" n="16">pelliculasque haedorum circumdedit manibus et colli nuda protexit;</seg>
          <seg type="verse" n="17">dedit pulmentum optimum et panes, quos coxerat, in manus filii sui Iacob.</seg>
          <seg type="verse" n="18">Qui ingressus ad patrem suum dixit: " Pater mi ". At ille respondit: " Audio. Quis es tu, fili mi? ".</seg>
          <seg type="verse" n="19">Dixitque Iacob ad patrem suum: " Ego sum Esau primogenitus tuus. Feci sicut praecepisti mihi; surge, sede et comede de venatione mea, ut benedicat mihi anima tua ".</seg>
          <seg type="verse" n="20">Rursum Isaac ad filium suum: " Quomodo, inquit, tam cito invenire potuisti, fili mi? ". Qui respondit: " Voluntas Domini Dei tui fuit, ut occurreret mihi ".</seg>
          <seg type="verse" n="21">Dixitque Isaac ad Iacob: " Accede huc, ut tangam te, fili mi, et probem, utrum tu sis filius meus Esau an non ".</seg>
          <seg type="verse" n="22">Accessit ille ad patrem, et, palpato eo, dixit Isaac: " Vox quidem, vox Iacob est, sed manus, manus sunt Esau ".</seg>
          <seg type="verse" n="23">Et non cognovit eum, quia pilosae manus similitudinem maioris expresserant. Benedixit ergo illi.</seg>
          <seg type="verse" n="24">Ait: " Tu es filius meus Esau? ". Respondit: " Ego sum ".</seg>
          <seg type="verse" n="25">At ille: " Affer, inquit, mihi, et comedam de venatione tua, fili mi, ut benedicat tibi anima mea ". Quos cum oblatos comedisset, obtulit ei etiam vinum. Quo hausto,</seg>
          <seg type="verse" n="26">dixit ad eum Isaac pater eius: " Accede ad me et da mihi osculum, fili mi ".</seg>
          <seg type="verse" n="27">Accessit et osculatus est eum. Statimque, ut sensit vestimentorum illius fragrantiam, benedicens illi ait: Ecce odor filii meisicut odor agri pleni,cui benedixit Dominus.</seg>
          <seg type="verse" n="28">Det tibi Deus de rore caeliet de pinguedine terraeet abundantiam frumenti et vini.</seg>
          <seg type="verse" n="29">Et serviant tibi populi,et adorent te nationes;esto dominus fratrum tuorum,et incurventur ante te filii matris tuae.Qui maledixerit tibi, sit maledictus;et, qui benedixerit tibi, sit benedictus! ".</seg>
          <seg type="verse" n="30">Vix Isaac benedictionem Iacob finierat, et Iacob egressus erat a patre suo Isaac, venit Esau frater eius</seg>
          <seg type="verse" n="31">coctosque de venatione cibos intulit patri dicens: " Surge, pater mi, et comede de venatione filii tui, ut benedicat mihi anima tua ".</seg>
          <seg type="verse" n="32">Dixitque illi Isaac pater eius: " Quis enim es tu? ". Qui respondit: " Ego sum filius tuus primogenitus Esau ".</seg>
          <seg type="verse" n="33">Expavit Isaac stupore vehementi ultra modum et ait: " Quis igitur ille est, qui dudum captam venationem attulit mihi, et comedi ex omnibus, priusquam tu venires? Benedixique ei, et erit benedictus! ".</seg>
          <seg type="verse" n="34">Auditis Esau sermonibus patris, irrugiit clamore magno et amaro ultra modum et ait patri suo: " Benedic etiam mihi, pater mi! ".</seg>
          <seg type="verse" n="35">Qui ait: " Venit germanus tuus fraudulenter et accepit benedictionem tuam ".</seg>
          <seg type="verse" n="36">At ille subiunxit: " Iuste vocatum est nomen eius Iacob; supplantavit enim me en altera vice: primogenita mea ante tulit et nunc secundo surripuit benedictionem meam ".Rursumque ait: " Numquid non reservasti mihi benedictionem? ".</seg>
          <seg type="verse" n="37">Respondit Isaac: " Ecce, dominum tuum illum constitui et omnes fratres eius servituti illius subiugavi; frumento et vino stabilivi eum. Et tibi post haec, fili mi, ultra quid faciam? ".</seg>
          <seg type="verse" n="38">Dixitque Esau ad patrem suum: " Num unam tantum benedictionem habes, pater mi? Mihi quoque obsecro, ut benedicas! ". Cumque eiulatu magno fleret,</seg>
          <seg type="verse" n="39">motus Isaac dixit ad eum: Ecce, procul a pinguedine terrae erit habitatio tuaet procul a rore caeli desuper.</seg>
          <seg type="verse" n="40">De gladio tuo viveset fratri tuo servies.Tempusque veniet, cum excutiaset solvas iugum eius de cervicibus tuis ".</seg>
          <seg type="verse" n="41">Oderat ergo Esau Iacob pro benedictione, qua benedixerat ei pater, dixitque in corde suo: " Appropinquabunt dies luctus patris mei, et occidam Iacob fratrem meum ".</seg>
          <seg type="verse" n="42">Nuntiata sunt Rebeccae verba Esau filii eius maioris, quae mittens et vocans Iacob filium suum minorem dixit ad eum: " Ecce, Esau frater tuus minatur, ut occidat te.</seg>
          <seg type="verse" n="43">Nunc ergo, fili mi, audi vocem meam et consurgens fuge ad Laban fratrem meum in Charran;</seg>
          <seg type="verse" n="44">habitabisque cum eo dies paucos, donec requiescat furor fratris tui,</seg>
          <seg type="verse" n="45">et cesset indignatio eius, obliviscaturque eorum, quae fecisti in eum. Postea mittam et adducam te inde huc. Cur utroque orbabor filio in uno die? ".</seg>
          <seg type="verse" n="46">Dixit quoque Rebecca ad Isaac: " Taedet me vitae meae propter filias Heth; si acceperit Iacob uxorem de filiabus Heth sicut istis de filiabus terrae, nolo vivere ".</seg>
        </div>
        <div type="chapter" n="28">
          <seg type="verse" n="1">Vocavit itaque Isaac Iacob et benedixit eum praecepit que ei dicens: " Noli accipere coniugem de filiabus Chanaan;</seg>
          <seg type="verse" n="2">surge, vade in Paddanaram ad domum Bathuel patris matris tuae et accipe tibi inde uxorem de filiabus Laban avunculi tui.</seg>
          <seg type="verse" n="3">Deus autem omnipotens benedicat tibi et crescere te faciat atque multiplicet, ut sis in multitudinem populorum;</seg>
          <seg type="verse" n="4">et det tibi benedictiones Abraham tibi et semini tuo tecum, ut possideas terram peregrinationis tuae, quam pollicitus est Deus avo tuo ".</seg>
          <seg type="verse" n="5">Cumque dimisisset eum Isaac, profectus est in Paddanaram ad Laban filium Bathuel Aramaei fratrem Rebeccae matris Iacob et Esau.</seg>
          <seg type="verse" n="6">Videns autem Esau quod benedixisset pater suus Iacob et misisset eum in Paddanaram, ut inde uxorem duceret, et quod post benedictionem praecepisset ei dicens: " Non accipies uxorem de filiabus Chanaan ",</seg>
          <seg type="verse" n="7">quodque oboediens Iacob parentibus suis isset in Paddanaram;</seg>
          <seg type="verse" n="8">probans quoque quod non libenter aspiceret filias Chanaan pater suus,</seg>
          <seg type="verse" n="9">ivit ad Ismaelem et duxit uxorem, absque iis, quas habebat, Mahalath filiam Ismael filii Abraham sororem Nabaioth.</seg>
          <seg type="verse" n="10">Igitur egressus Iacob de Bersabee pergebat Charran.</seg>
          <seg type="verse" n="11">Cumque venisset ad quendam locum et vellet in eo requiescere post solis occubitum, tulit de lapidibus, qui iacebant, et supponens capiti suo dormivit in eodem loco.</seg>
          <seg type="verse" n="12">Viditque in somnio scalam stantem super terram et cacumen illius tangens caelum, angelos quoque Dei ascendentes et descendentes per eam</seg>
          <seg type="verse" n="13">et Dominum innixum scalae dicentem sibi: " Ego sum Dominus, Deus Abraham patris tui et Deus Isaac. Terram, in qua dormis, tibi dabo et semini tuo.</seg>
          <seg type="verse" n="14">Eritque semen tuum quasi pulvis terrae; dilataberis ad occidentem et orientem et septentrionem et meridiem; et benedicentur in te et in semine tuo cunctae tribus terrae.</seg>
          <seg type="verse" n="15">Et ecce, ego tecum sum et custodiam te, quocumque perrexeris, et reducam te in terram hanc; nec dimittam te, nisi complevero quae dixi tibi.</seg>
          <seg type="verse" n="16">Cumque evigilasset Iacob de somno, ait: " Vere Dominus est in loco isto, et ego nesciebam ".</seg>
          <seg type="verse" n="17">Pavensque: " Quam terribilis est, inquit, locus iste! Non est hic aliud nisi domus Dei et porta caeli ".</seg>
          <seg type="verse" n="18">Surgens ergo Iacob mane tulit lapidem, quem supposuerat capiti suo, et erexit in titulum fundens oleum desuper.</seg>
          <seg type="verse" n="19">Appellavitque nomen loci illius Bethel; prius autem urbs vocabatur Luza.</seg>
          <seg type="verse" n="20">Vovit Iacob etiam votum dicens: " Si fuerit Deus mecum et custodierit me in via hac, per quam ambulo, et dederit mihi panem ad vescendum et vestimentum ad induendum,</seg>
          <seg type="verse" n="21">reversusque fuero prospere ad domum patris mei, erit mihi Dominus in Deum,</seg>
          <seg type="verse" n="22">et lapis iste, quem erexi in titulum, erit domus Dei; cunctorumque, quae dederis mihi, decimas offeram tibi ".</seg>
        </div>
        <div type="chapter" n="29">
          <seg type="verse" n="1">Profectus ergo Iacob venit in terram orientalium.</seg>
          <seg type="verse" n="2">Et vidit puteum in agro, tres quoque greges ovium accubantes iuxta eum; nam ex illo adaquabantur pecora, et os eius grandi lapide claudebatur.</seg>
          <seg type="verse" n="3">Morisque erat, ut, cunctis ovibus congregatis, devolverent lapidem et, refectis gregibus, rursum super os putei ponerent.</seg>
          <seg type="verse" n="4">Dixitque ad pastores: " Fratres, unde estis? ". Qui responderunt: " De Charran ".</seg>
          <seg type="verse" n="5">Quos interrogans: " Numquid, ait, nostis Laban filium Nachor? ". Dixerunt: " Novimus ".</seg>
          <seg type="verse" n="6">" Sanusne est? ", inquit. " Valet, inquiunt, et ecce Rachel filia eius venit cum grege ".</seg>
          <seg type="verse" n="7">Dixitque: " Adhuc multum diei superest, nec est tempus, ut congregentur greges; date potum ovibus et sic ad pastum eas reducite ".</seg>
          <seg type="verse" n="8">Qui responderunt: " Non possumus, donec omnia pecora congregentur et amoveamus lapidem de ore putei, ut adaquemus greges ".</seg>
          <seg type="verse" n="9">Adhuc loquebatur cum eis, et ecce Rachel veniebat cum ovibus patris sui; nam gregem ipsa pascebat.</seg>
          <seg type="verse" n="10">Cum vidisset Iacob Rachel filiam Laban avunculi sui ovesque Laban avunculi sui, accedens amovit lapidem de ore putei</seg>
          <seg type="verse" n="11">et adaquavit gregem Laban avunculi sui. Tunc Iacob osculatus est Rachel et elevata voce flevit;</seg>
          <seg type="verse" n="12">et indicavit ei quod frater esset patris eius et filius Rebeccae. At illa festinans nuntiavit patri suo.</seg>
          <seg type="verse" n="13">Qui cum audisset venisse Iacob filium sororis suae, cucurrit obviam ei; complexusque eum et in oscula ruens duxit in domum suam. Auditis autem omnibus, quae evenerant,</seg>
          <seg type="verse" n="14">respondit: " Vere os meum es et caro mea! ".Et, postquam Iacob habitavit apud eum per dies mensis unius,</seg>
          <seg type="verse" n="15">dixit ei Laban: " Num, quia frater meus es, gratis servies mihi? Dic quid mercedis accipias ".</seg>
          <seg type="verse" n="16">Habebat vero filias duas: nomen maioris Lia, minor vero appellabatur Rachel;</seg>
          <seg type="verse" n="17">sed Lia lippis erat oculis, Rachel decora et venusto aspectu.</seg>
          <seg type="verse" n="18">Quam diligens Iacob ait: " Serviam tibi pro Rachel filia tua minore septem annis ".</seg>
          <seg type="verse" n="19">Respondit Laban: " Melius est, ut tibi eam dem quam alteri viro; mane apud me ".</seg>
          <seg type="verse" n="20">Servivit igitur Iacob pro Rachel septem annis, et videbantur illi pauci dies prae amoris magnitudine.</seg>
          <seg type="verse" n="21">Dixitque ad Laban: " Da mihi uxorem meam, quia iam tempus expletum est, ut ingrediar ad eam ".</seg>
          <seg type="verse" n="22">Qui, vocatis omnibus viris loci ad convivium, fecit nuptias.</seg>
          <seg type="verse" n="23">Et vespere sumpsit Liam filiam suam et introduxit ad eum, et venit ad eam.</seg>
          <seg type="verse" n="24">Et dedit Laban ancillam filiae Zelpham nomine.Facto mane, vidit, et ecce erat Lia.</seg>
          <seg type="verse" n="25">Et dixit ad socerum suum: " Quid hoc fecisti mihi? Nonne pro Rachel servivi tibi? Quare imposuisti mihi? ".</seg>
          <seg type="verse" n="26">Respondit Laban: " Non est in loco nostro consuetudinis, ut minorem ante maiorem tradamus ad nuptias.</seg>
          <seg type="verse" n="27">Imple hebdomadam hanc, et alteram quoque dabo tibi pro opere, quo serviturus es mihi septem annis aliis ".</seg>
          <seg type="verse" n="28">Acquievit placito et, hebdomada transacta, dedit ei Laban filiam suam Rachel uxorem,</seg>
          <seg type="verse" n="29">cui servam Bilham tradidit.</seg>
          <seg type="verse" n="30">Et ingressus etiam ad Rachel amavit eam plus quam Liam serviens apud eum septem annis aliis.</seg>
          <seg type="verse" n="31">Videns autem Dominus quod despiceret Liam, aperuit vulvam eius, Rachel sterili permanente.</seg>
          <seg type="verse" n="32">Et concepit Lia et genuit filium vocavitque nomen eius Ruben dicens: " Vidit Dominus humilitatem meam; nunc amabit me vir meus ".</seg>
          <seg type="verse" n="33">Rursumque concepit et peperit filium et ait: " Quoniam audivit me Dominus haberi contemptui, dedit etiam istum mihi "; vocavitque nomen illius Simeon.</seg>
          <seg type="verse" n="34">Concepit tertio et genuit alium filium dixitque: " Nunc quoque copulabitur mihi maritus meus, eo quod pepererim ei tres filios "; et idcirco appellavit nomen eius Levi.</seg>
          <seg type="verse" n="35">Quarto concepit et peperit filium et ait: " Modo confitebor Domino "; et ob hoc vocavit eum Iudam. Cessavitque parere.</seg>
        </div>
        <div type="chapter" n="30">
          <seg type="verse" n="1">Cernens autem Rachel quod infecunda esset, invidit sorori et ait marito suo: " Da mihi liberos, alioquin moriar ".</seg>
          <seg type="verse" n="2">Cui iratus respondit Iacob: " Num pro Deo ego sum, qui privavit te fructu ventris? ".</seg>
          <seg type="verse" n="3">At illa: " Ecce, inquit, famula mea Bilha; ingredere ad illam, ut pariat super genua mea, et habeam ex illa et ego filios ".</seg>
          <seg type="verse" n="4">Deditque illi Bilham famulam suam in coniugium. Quae,</seg>
          <seg type="verse" n="5">ingresso ad se Iacob, concepit et peperit filium.</seg>
          <seg type="verse" n="6">Dixitque Rachel: " Iudicavit mihi Deus et exaudivit vocem quoque meam dans mihi filium "; et idcirco appellavit nomen illius Dan.</seg>
          <seg type="verse" n="7">Rursumque Bilha famula Rachel concepit et peperit Iacob alterum filium, et</seg>
          <seg type="verse" n="8">ait Rachel: " Certamina Dei certavi cum sorore mea et invalui "; vocavitque eum Nephthali.</seg>
          <seg type="verse" n="9">Sentiens Lia quod parere desisset, sumpsit Zelpham ancillam suam et tradidit eam Iacob in uxorem.</seg>
          <seg type="verse" n="10">Quae peperit Iacob filium.</seg>
          <seg type="verse" n="11">Dixitque Lia: " Feliciter! "; et idcirco vocavit nomen eius Gad.</seg>
          <seg type="verse" n="12">Peperit quoque Zelpha ancilla Liae Iacob alterum filium.</seg>
          <seg type="verse" n="13">Dixitque Lia: " Pro beatitudine mea! Beatam quippe me dicent mulieres; propterea appellavit eum Aser.</seg>
          <seg type="verse" n="14">Egressus autem Ruben tempore messis triticeae, repperit in agro mandragoras, quas Liae matri suae detulit. Dixitque Rachel: " Da mihi partem de mandragoris filii tui ".</seg>
          <seg type="verse" n="15">Illa respondit: " Parumne tibi videtur, quod praeripueris maritum mihi, ut etiam mandragoras filii mei auferas? ". Ait Rachel: " Dormiat ergo tecum hac nocte pro mandragoris filii tui ".</seg>
          <seg type="verse" n="16">Redeuntique ad vesperam Iacob de agro egressa est in occursum eius Lia et: " Ad me, inquit, intrabis, quia mercede conduxi te pro mandragoris filii mei ". Dormivitque cum ea nocte illa.</seg>
          <seg type="verse" n="17">Et exaudivit Deus Liam, concepitque et peperit Iacob filium quintum</seg>
          <seg type="verse" n="18">et ait: " Dedit Deus mercedem mihi, quia dedi ancillam meam viro meo "; appellavitque nomen illius Issachar.</seg>
          <seg type="verse" n="19">Rursum Lia concepit et peperit Iacob sextum filium</seg>
          <seg type="verse" n="20">et ait: " Donavit me Deus dono bono; hac vice honorabit me maritus meus, eo quod genuerim ei sex filios "; et idcirco appellavit nomen eius Zabulon.</seg>
          <seg type="verse" n="21">Post quem peperit filiam nomine Dinam.</seg>
          <seg type="verse" n="22">Recordatus quoque Deus Rachelis exaudivit eam Deus et aperuit vulvam illius.</seg>
          <seg type="verse" n="23">Quae concepit et peperit filium dicens: " Abstulit Deus opprobrium meum;</seg>
          <seg type="verse" n="24">et vocavit nomen illius Ioseph dicens: " Addat mihi Dominus filium alterum! ".</seg>
          <seg type="verse" n="25">Nato autem Ioseph, dixit Iacob ad Laban: " Dimitte me, ut revertar in patriam et ad terram meam.</seg>
          <seg type="verse" n="26">Da mihi uxores et liberos meos, pro quibus servivi tibi, ut abeam; tu nosti servitutem, qua servivi tibi ".</seg>
          <seg type="verse" n="27">Ait illi Laban: " Inveniam gratiam in conspectu tuo; augurio didici, quia benedixerit mihi Deus propter te.</seg>
          <seg type="verse" n="28">Constitue mercedem tuam, quam dem tibi ".</seg>
          <seg type="verse" n="29">At ille respondit: " Tu nosti quomodo servierim tibi et quanti in manibus meis facti sint greges tui.</seg>
          <seg type="verse" n="30">Modicum habuisti, antequam venirem ad te, et nunc multiplicatum est vehementer, benedixitque tibi Dominus ad introitum meum. Nunc autem quando providebo etiam domui meae? ".</seg>
          <seg type="verse" n="31">Dixitque Laban: " Quid tibi dabo? ". At ille ait: " Nihil mihi dabis; si feceris, quod postulo, iterum pascam et custodiam pecora tua.</seg>
          <seg type="verse" n="32">Gyrabo omnes greges tuos hodie; separa cuncta pecora varia et maculosa et, quodcumque furvum in ovibus et maculosum variumque in capris fuerit, erit merces mea.</seg>
          <seg type="verse" n="33">Respondebitque mihi cras iustitia mea; quando veneris, ut inspicias mercedem meam, omnia, quae non fuerint varia et maculosa in capris et furva in ovibus, furti me arguent ".</seg>
          <seg type="verse" n="34">Dixit Laban: " Gratum habeo, quod petis! ".</seg>
          <seg type="verse" n="35">Et separavit in die illo hircos striatos atque maculosos et omnes capras varias et maculosas, omne, in quo album erat, et omne furvum in ovibus, et tradidit in manu filiorum suorum.</seg>
          <seg type="verse" n="36">Et posuit spatium itineris trium dierum inter se et Iacob, qui pascebat reliquos greges Laban.</seg>
          <seg type="verse" n="37">Tollens ergo Iacob virgas virides populeas et amygdalinas et ex platanis, ex parte ita decorticavit eas, ut in his, quae spoliata fuerant, candor appareret.</seg>
          <seg type="verse" n="38">Posuitque virgas, quas ex parte decorticaverat, in canalibus, ubi effundebatur aqua, ut, cum venissent greges ad bibendum, ante oculos haberent virgas et in aspectu earum conciperent.</seg>
          <seg type="verse" n="39">Factumque est ut in ipso calore coitus greges intuerentur virgas et parerent striata et varia et maculosa.</seg>
          <seg type="verse" n="40">Agnos autem segregavit Iacob et posuit gregem ex adverso striatorum et omnium furvorum in grege Laban et constituit sibi greges seorsum neque statuit eos cum grege Laban.</seg>
          <seg type="verse" n="41">Quotiescumque igitur calefiebant pecora robusta, ponebat Iacob virgas in canalibus aquarum ante oculos pecorum, ut in earum contemplatione conciperent.</seg>
          <seg type="verse" n="42">Quando vero pecora debilia erant, non ponebat eas. Factaque sunt debilia Laban et robusta Iacob;</seg>
          <seg type="verse" n="43">ditatusque est homo ultra modum et habuit greges multos, ancillas et servos, camelos et asinos.</seg>
        </div>
        <div type="chapter" n="31">
          <seg type="verse" n="1">Postquam autem audivit verba filiorum Laban dicen tium: " Tulit Iacob omnia, quae fuerunt patris nostri, et de patris nostri facultate acquisivit has divitias ",</seg>
          <seg type="verse" n="2">animadvertit quoque faciem Laban quod non esset erga se sicut heri et nudiustertius.</seg>
          <seg type="verse" n="3">Et dixit Dominus ad Iacob: " Revertere in terram patrum tuorum et ad cognationem tuam, eroque tecum ".</seg>
          <seg type="verse" n="4">Misit Iacob et vocavit Rachel et Liam in agrum, ubi pascebat greges,</seg>
          <seg type="verse" n="5">dixitque eis: " Video faciem patris vestri quod non sit erga me sicut heri et nudiustertius; Deus autem patris mei fuit mecum,</seg>
          <seg type="verse" n="6">et ipsae nostis quod totis viribus meis servierim patri vestro.</seg>
          <seg type="verse" n="7">Sed pater vester circumvenit me et mutavit mercedem meam decem vicibus; et tamen non dimisit eum Deus, ut noceret mihi.</seg>
          <seg type="verse" n="8">Si quando dixit: "Variae erunt mercedes tuae", pariebant omnes oves varios fetus. Quando vero e contrario ait: "Striata quaeque accipies pro mercede", omnes greges striata pepererunt.</seg>
          <seg type="verse" n="9">Tulitque Deus substantiam patris vestri et dedit mihi.</seg>
          <seg type="verse" n="10">Postquam enim conceptus gregis tempus advenerat, levavi oculos meos et vidi in somnis ascendentes mares super feminas, striatos et varios et respersos.</seg>
          <seg type="verse" n="11">Dixitque angelus Dei ad me in somnis: "Iacob". Et ego respondi: Adsum.</seg>
          <seg type="verse" n="12">Qui ait: "Leva oculos tuos et vide universos masculos ascendentes super feminas, striatos et varios atque respersos. Vidi enim omnia, quae fecit tibi Laban.</seg>
          <seg type="verse" n="13">Ego sum Deus Bethel, ubi unxisti lapidem et votum vovisti mihi. Nunc ergo surge et egredere de terra hac revertens in terram nativitatis tuae".</seg>
          <seg type="verse" n="14">Responderunt ei Rachel et Lia: " Numquid habemus adhuc partem et hereditatem in domo patris nostri?</seg>
          <seg type="verse" n="15">Nonne quasi alienas reputavit nos et vendidit nos comeditque pretium nostrum?</seg>
          <seg type="verse" n="16">Sed omnes opes, quas tulit Deus patri nostro, nobis abstulit ac filiis nostris; unde omnia, quae praecepit tibi Deus, fac ".</seg>
          <seg type="verse" n="17">Surrexit itaque Iacob et imposuit liberos suos ac coniuges suas super camelos.</seg>
          <seg type="verse" n="18">Tulitque omnes greges suos et omnem substantiam suam, quidquid in Paddanaram acquisierat, ut iret ad Isaac patrem suum in terram Chanaan.</seg>
          <seg type="verse" n="19">Eo tempore Laban ierat ad tondendas oves, et Rachel furata est theraphim patris sui.</seg>
          <seg type="verse" n="20">Iacob autem decepit cor Laban, non indicans ei quod fugeret.</seg>
          <seg type="verse" n="21">Cumque fugisset cum omnibus, quae possidebat, et, amne transmisso, pergeret contra montem Galaad,</seg>
          <seg type="verse" n="22">nuntiatum est Laban die tertio quod fugisset Iacob.</seg>
          <seg type="verse" n="23">Qui, assumptis fratribus suis, persecutus est eum diebus septem et comprehendit eum in monte Galaad.</seg>
          <seg type="verse" n="24">Venit autem Deus ad Laban Aramaeum per somnium noctis dixitque ei: Cave, ne quidquam loquaris contra Iacob!".</seg>
          <seg type="verse" n="25">Iamque Iacob extenderat in monte tabernaculum, cum Laban, consecutus eum cum fratribus suis, in eodem monte Galaad fixit tentorium.</seg>
          <seg type="verse" n="26">Et dixit ad Iacob: " Quare ita egisti et decepisti cor meum, abigens filias meas quasi captivas gladio?</seg>
          <seg type="verse" n="27">Cur clam fugisti et decepisti me, non indicans mihi, ut prosequerer te cum gaudio et canticis et tympanis et citharis?</seg>
          <seg type="verse" n="28">Non es passus, ut oscularer filios meos ac filias; stulte operatus es. Et nunc</seg>
          <seg type="verse" n="29">valet quidem manus mea reddere tibi malum, sed Deus patris vestri heri dixit mihi: "Cave, ne loquaris contra Iacob quidquam!".</seg>
          <seg type="verse" n="30">Esto, profectus es, quia desiderio tibi erat domus patris tui; cur furatus es deos meos? ".</seg>
          <seg type="verse" n="31">Respondit Iacob: " Quia timui. Dixi enim, ne forte violenter auferres filias tuas a me.</seg>
          <seg type="verse" n="32">Apud quemcumque inveneris deos tuos, non vivat! Coram fratribus nostris scrutare, quidquid tuorum apud me inveneris, et aufer ". Ignorabat enim Iacob quod Rachel furata esset theraphim.</seg>
          <seg type="verse" n="33">Ingressus itaque Laban tabernacula Iacob et Liae et utriusque famulae, non invenit. Egressus de tentorio Liae, intravit tentorium Rachelis.</seg>
          <seg type="verse" n="34">Illa autem absconderat theraphim in stramento cameli et sedit desuper. Scrutantique omne tentorium et nihil invenienti</seg>
          <seg type="verse" n="35">ait: " Ne irascatur dominus meus, quod coram te assurgere nequeo, quia iuxta consuetudinem feminarum nunc accidit mihi ". Quaesivit ergo et non invenit theraphim.</seg>
          <seg type="verse" n="36">Tumensque Iacob cum iurgio ait: " Quam ob culpam meam et ob quod peccatum meum sic persecutus es me,</seg>
          <seg type="verse" n="37">quia scrutatus es omnem supellectilem meam? Quid invenisti de cuncta substantia domus tuae? Pone hic coram fratribus meis et fratribus tuis, et iudicent inter me et te.</seg>
          <seg type="verse" n="38">Ecce, viginti annis fui tecum. Oves tuae et caprae non abortiverunt, arietes gregis tui non comedi;</seg>
          <seg type="verse" n="39">nec dilaceratum a bestia ostendi tibi: ego damnum omne reddebam; quidquid die noctuque furto perierat, a me exigebas.</seg>
          <seg type="verse" n="40">Die aestu consumebar et nocte gelu, fugiebatque somnus ab oculis meis.</seg>
          <seg type="verse" n="41">Sic per viginti annos in domo tua servivi tibi: quattuordecim pro filiabus et sex pro gregibus tuis; immutasti quoque mercedem meam decem vicibus.</seg>
          <seg type="verse" n="42">Nisi Deus patris mei, Deus Abraham et Timor Isaac, affuisset mihi, certemodo nudum me dimisisses; afflictionem meam et laborem manuum mearum respexit Deus et iudicavit heri ".</seg>
          <seg type="verse" n="43">Respondit ei Laban: " Filiae filiae meae et filii filii mei et greges greges mei et omnia, quae cernis, mea sunt; et filiabus meis quid possum facere illis hodie et filiis earum, quos genuerunt?</seg>
          <seg type="verse" n="44">Veni ergo, et ineamus foedus ego et tu, ut sit in testimonium inter me et te ".</seg>
          <seg type="verse" n="45">Tulit itaque Iacob lapidem et erexit illum in titulum;</seg>
          <seg type="verse" n="46">dixitque fratribus suis: " Afferte lapides ". Qui congregantes fecerunt tumulum comederuntque ibi super eum.</seg>
          <seg type="verse" n="47">Quem vocavit Laban Iegarsahadutha (id est Tumulus testimonii), et Iacob Galed (uterque iuxta proprietatem linguae suae).</seg>
          <seg type="verse" n="48">Dixitque Laban: " Tumulus iste testis erit inter me et te hodie "; et idcirco appellatum est nomen eius Galed (id est Tumulus testis)</seg>
          <seg type="verse" n="49">et etiam Maspha (id est Specula), quia dixit: " Speculetur Dominus inter me et te, quando absconditi erimus ab invicem.</seg>
          <seg type="verse" n="50">Si afflixeris filias meas et si introduxeris uxores alias super eas, cum nemo nobiscum sit, vide, Deus est testis inter me et te ".</seg>
          <seg type="verse" n="51">Dixitque Laban ad Iacob: " En tumulus hic et lapis, quem erexi inter me et te.</seg>
          <seg type="verse" n="52">Testis erit tumulus iste et lapis quod ego non transibo tumulum hunc pergens ad te, neque tu transibis tumulum hunc et lapidem hunc ad malum.</seg>
          <seg type="verse" n="53">Deus Abraham et Deus Nachor iudicent inter nos ".Iuravit Iacob per Timorem patris sui Isaac;</seg>
          <seg type="verse" n="54">immolatisque victimis in monte, vocavit fratres suos, ut ederent panem. Qui cum comedissent, pernoctaverunt in monte.</seg>
        </div>
        <div type="chapter" n="32">
          <seg type="verse" n="1">Laban vero de nocte consur gens osculatus est filios et fi lias suas et benedixit illis reversusque est in locum suum.</seg>
          <seg type="verse" n="2">Iacob quoque abiit itinere, quo coeperat, fueruntque ei obviam angeli Dei.</seg>
          <seg type="verse" n="3">Quos cum vidisset, ait: " Castra Dei sunt haec "; et appellavit nomen loci illius Mahanaim (id est Castra).</seg>
          <seg type="verse" n="4">Misit autem nuntios ante se ad Esau fratrem suum in terram Seir, in regionem Edom.</seg>
          <seg type="verse" n="5">Praecepitque eis dicens: " Sic loquimini domino meo Esau: Haec dicit servus tuus Iacob: Apud Laban peregrinatus sum et fui usque in praesentem diem.</seg>
          <seg type="verse" n="6">Habeo boves et asinos, oves et servos atque ancillas; mittoque nunc legationem ad dominum meum, ut inveniam gratiam in conspectu tuo ".</seg>
          <seg type="verse" n="7">Reversique sunt nuntii ad Iacob dicentes: " Venimus ad Esau fratrem tuum, et ecce properat in occursum tibi cum quadringentis viris ".</seg>
          <seg type="verse" n="8">Timuit Iacob valde et perterritus divisit populum, qui secum erat, greges quoque et oves et boves et camelos in duas turmas</seg>
          <seg type="verse" n="9">dicens: " Si venerit Esau ad unam turmam et percusserit eam, alia turma, quae reliqua est, salvabitur ".</seg>
          <seg type="verse" n="10">Dixitque Iacob: " Deus patris mei Abraham et Deus patris mei Isaac, Domine, qui dixisti mihi: "Revertere in terram tuam et in locum nativitatis tuae, et benefaciam tibi",</seg>
          <seg type="verse" n="11">minor sum cunctis miserationibus et cuncta veritate, quam explesti servo tuo. In baculo meo transivi Iordanem istum et nunc cum duabus turmis regredior.</seg>
          <seg type="verse" n="12">Erue me de manu fratris mei, de manu Esau, quia valde eum timeo; ne forte veniens percutiat matrem cum filiis.</seg>
          <seg type="verse" n="13">Tu locutus es quod bene mihi faceres et dilatares semen meum sicut arenam maris, quae prae multitudine numerari non potest ".</seg>
          <seg type="verse" n="14">Mansit ibi nocte illa et sumpsit de his, quae habebat, munera Esau fratri suo:</seg>
          <seg type="verse" n="15">capras ducentas, hircos viginti, oves ducentas et arietes viginti,</seg>
          <seg type="verse" n="16">camelos fetas cum pullis suis triginta, vaccas quadraginta et tauros decem, asinas viginti et pullos earum decem.</seg>
          <seg type="verse" n="17">Et misit per manus servorum suorum singulos seorsum greges dixitque pueris suis: " Antecedite me, et sit spatium inter gregem et gregem ".</seg>
          <seg type="verse" n="18">Et praecepit priori dicens: " Si obvium habueris Esau fratrem meum, et interrogaverit te: "Cuius es?" et "Quo vadis?" et "Cuius sunt ista, quae sequeris?",</seg>
          <seg type="verse" n="19">respondebis: Servi tui Iacob; munera misit domino meo Esau. Ipse quoque post nos venit ".</seg>
          <seg type="verse" n="20">Similiter mandata dedit secundo ac tertio et cunctis, qui sequebantur greges, dicens: " Iisdem verbis loquimini ad Esau, cum inveneritis eum,</seg>
          <seg type="verse" n="21">et addetis: Ipse quoque servus tuus Iacob iter nostrum insequitur. Dixit enim: Placabo illum muneribus, quae praecedunt, et postea videbo faciem eius: forsitan propitiabitur mihi ".</seg>
          <seg type="verse" n="22">Praecesserunt itaque munera ante eum, ipse vero mansit nocte illa in castris.</seg>
          <seg type="verse" n="23">Cumque nocte surrexisset, tulit duas uxores suas et totidem famulas cum undecim filiis et transivit vadum Iaboc;</seg>
          <seg type="verse" n="24">sumptis ergo traductisque illis et omnibus, quae ad se pertinebant, per torrentem,</seg>
          <seg type="verse" n="25">mansit solus.Et ecce vir luctabatur cum eo usque mane.</seg>
          <seg type="verse" n="26">Qui cum videret quod eum superare non posset, tetigit acetabulum femoris eius, et statim luxatum est acetabulum femoris Iacob, cum luctaretur cum illo.</seg>
          <seg type="verse" n="27">Dixitque: " Dimitte me, iam enim ascendit aurora ". Respondit: " Non dimittam te, nisi benedixeris mihi ".</seg>
          <seg type="verse" n="28">Ait ad eum: " Quod nomen est tibi? ". Respondit: " Iacob ".</seg>
          <seg type="verse" n="29">At ille: " Nequaquam, inquit, Iacob amplius appellabitur nomen tuum, sed Israel: quoniam certasti cum Deo et cum hominibus et praevaluisti! ".</seg>
          <seg type="verse" n="30">Interrogavit eum Iacob: " Dic mihi, quo appellaris nomine? ". Respondit: " Cur quaeris nomen meum? ". Et benedixit ei in eodem loco.</seg>
          <seg type="verse" n="31">Vocavitque Iacob nomen loci illius Phanuel dicens: " Vidi Deum facie ad faciem, et salva facta est anima mea ".</seg>
          <seg type="verse" n="32">Ortusque est ei sol, cum transgrederetur Phanuel; ipse vero claudicabat propter femur.</seg>
          <seg type="verse" n="33">Quam ob causam non comedunt filii Israel nervum, qui est in femore, usque in praesentem diem, eo quod tetigerit nervum femoris Iacob.</seg>
        </div>
        <div type="chapter" n="33">
          <seg type="verse" n="1">Elevans autem Iacob oculos suos vidit venientem Esau et cum eo quadringentos viros; divisitque filios Liae et Rachel ambarumque famularum.</seg>
          <seg type="verse" n="2">Et posuit utramque ancillam et liberos earum in principio, Liam vero et filios eius in secundo loco, Rachel autem et Ioseph novissimos.</seg>
          <seg type="verse" n="3">Et ipse praegrediens adoravit pronus in terram septies, donec appropinquaret ad fratrem suum.</seg>
          <seg type="verse" n="4">Currens itaque Esau obviam fratri suo amplexatus est eum; stringensque collum eius osculatus est eum, et fleverunt.</seg>
          <seg type="verse" n="5">Levatisque oculis, vidit mulieres et liberos earum et ait: " Qui sunt isti tibi? ". Respondit: " Liberi sunt, quos donavit mihi Deus servo tuo.</seg>
          <seg type="verse" n="6">Et appropinquantes ancillae et filii earum incurvati sunt.</seg>
          <seg type="verse" n="7">Accessit quoque Lia cum liberis suis et, cum similiter adorassent, extremi Ioseph et Rachel adoraverunt.</seg>
          <seg type="verse" n="8">" Quaenam sunt, inquit, istae turmae, quas obvias habui? ". Respondit: " Ut invenirem gratiam coram domino meo ".</seg>
          <seg type="verse" n="9">At ille: " Habeo, ait, plurima, frater mi; sint tua tibi ".</seg>
          <seg type="verse" n="10">Dixit Iacob: " Noli ita, obsecro; sed, si inveni gratiam in oculis tuis, accipe munusculum de manibus meis; sic enim vidi faciem tuam quasi viderim vultum Dei, et mihi propitius fuisti.</seg>
          <seg type="verse" n="11">Suscipe, quaeso, benedictionem, quae allata est tibi; quia Deus misertus est mihi, et habeo omnia ".Et, cum compelleret illum, suscepit</seg>
          <seg type="verse" n="12">et ait: " Gradiamur simul, eroque socius itineris tui ".</seg>
          <seg type="verse" n="13">Dixit Iacob: " Nosti, domine mi, quod parvulos habeam teneros et oves et boves fetas mecum; quas si plus in ambulando fecero laborare vel una die, morientur cuncti greges.</seg>
          <seg type="verse" n="14">Praecedat dominus meus ante servum suum; et ego sequar paulatim secundum gressum pecorum ante me et secundum gressum parvulorum, donec veniam ad dominum meum in Seir ".</seg>
          <seg type="verse" n="15">Respondit Esau: " Oro te, ut de populo, qui mecum est, saltem socii remaneant viae tuae". " Non est, inquit, necesse; hoc uno indigeo, ut inveniam gratiam in conspectu domini mei ".</seg>
          <seg type="verse" n="16">Reversus est itaque illo die Esau itinere suo in Seir.</seg>
          <seg type="verse" n="17">Et Iacob venit in Succoth, ubi, aedificata sibi domo et fixis tentoriis pro gregibus suis, appellavit nomen loci illius Succoth (id est Tabernacula).</seg>
          <seg type="verse" n="18">Transivitque Iacob incolumis ad urbem Sichem, quae est in terra Chanaan, cum veniret de Paddanaram; et habitavit iuxta oppidum.</seg>
          <seg type="verse" n="19">Emitque partem agri, in qua fixerat tabernaculum suum, a filiis Hemmor patris Sichem centum argenteis.</seg>
          <seg type="verse" n="20">Et erexit ibi altare et vocavit illud: " Deus est Deus Israel ".</seg>
        </div>
        <div type="chapter" n="34">
          <seg type="verse" n="1">Egressa est autem Dina filia, quam Lia pepererat Iacob, ut videret filias regionis illius.</seg>
          <seg type="verse" n="2">Quam cum vidisset Sichem filius Hemmor Hevaei principis terrae illius, adamavit eam et rapuit; et dormivit cum illa, vi opprimens illam.</seg>
          <seg type="verse" n="3">Et conglutinata est anima eius cum ea, et amavit puellam et locutus est ad cor eius.</seg>
          <seg type="verse" n="4">Dixitque ad Hemmor patrem suum: " Accipe mihi puellam hanc coniugem ".</seg>
          <seg type="verse" n="5">Cum audisset Iacob quod violasset Dinam filiam suam, absentibus filiis et in pastu pecorum occupatis, siluit, donec redirent.</seg>
          <seg type="verse" n="6">Egresso autem Hemmor patre Sichem, ut loqueretur ad Iacob,</seg>
          <seg type="verse" n="7">ecce filii Iacob veniebant de agro, auditoque, quod acciderat, contristati et irati sunt valde, eo quod foedam rem esset operatus in Israel et, violata filia Iacob, rem illicitam perpetrasset.</seg>
          <seg type="verse" n="8">Locutus est itaque Hemmor ad eos: " Sichem filii mei adhaesit anima filiae vestrae; date eam illi uxorem,</seg>
          <seg type="verse" n="9">et iungamus vicissim conubia: filias vestras tradite nobis et filias nostras accipite vobis.</seg>
          <seg type="verse" n="10">Et habitate nobiscum; terra in potestate vestra est: manete, perambulate et possidete eam ".</seg>
          <seg type="verse" n="11">Sed et Sichem ad patrem et ad fratres eius ait: " Inveniam gratiam coram vobis et, quaecumque statueritis, dabo.</seg>
          <seg type="verse" n="12">Augete mihi valde dotem et munera; libens tribuam, quod petieritis. Tantum date mihi puellam hanc uxorem ".</seg>
          <seg type="verse" n="13">Responderunt filii Iacob Sichem et Hemmor patri eius in dolo ob stuprum sororis:</seg>
          <seg type="verse" n="14">" Non possumus facere, quod petitis, dare sororem nostram homini incircumciso, opprobrium enim esset nobis.</seg>
          <seg type="verse" n="15">In hoc tantum valebimus acquiescere vobis: si esse volueritis similes nostri, circumcidatur in vobis omne masculini sexus;</seg>
          <seg type="verse" n="16">tunc dabimus et accipiemus mutuo filias nostras ac vestras et habitabimus vobiscum erimusque unus populus.</seg>
          <seg type="verse" n="17">Si autem circumcidi nolueritis, tollemus filiam nostram et recedemus ".</seg>
          <seg type="verse" n="18">Placuit oblatio eorum Hemmor et Sichem filio eius,</seg>
          <seg type="verse" n="19">nec distulit adulescens quin statim, quod petebatur, expleret; amabat enim filiam Iacob valde, et ipse erat inclitus in omni domo patris sui.</seg>
          <seg type="verse" n="20">Ingressique portam urbis, Hemmor et Sichem filius eius locuti sunt ad viros civitatis suae:</seg>
          <seg type="verse" n="21">" Viri isti pacifici sunt erga nos; maneant in terra et perambulent eam, quae spatiosa et lata est eis; filias eorum accipiemus uxores et nostras illis dabimus.</seg>
          <seg type="verse" n="22">Tantum in hoc valebunt viri acquiescere nobis, ut maneant nobiscum et efficiamur unus populus, si circumcidamus masculos nostros ritum gentis imitantes;</seg>
          <seg type="verse" n="23">et pecora et substantia et armenta eorum nostra erunt. Tantum in hoc acquiescamus, et habitabunt nobiscum ".</seg>
          <seg type="verse" n="24">Assensique sunt omnes, circumcisis cunctis maribus, qui egrediebantur e porta civitatis suae.</seg>
          <seg type="verse" n="25">Et ecce, die tertio, quando gravissimus vulnerum dolor est, arreptis duo filii Iacob Simeon et Levi fratres Dinae gladiis, ingressi sunt urbem securi; interfectisque omnibus masculis,</seg>
          <seg type="verse" n="26">Hemmor et Sichem pariter necaverunt, tollentes Dinam de domo Sichem sororem suam.</seg>
          <seg type="verse" n="27">Filii Iacob irruerunt super occisos, et depopulati sunt urbem in ultionem stupri.</seg>
          <seg type="verse" n="28">Oves eorum et armenta et asinos cunctaque, quae in civitate et in agris erant, tulerunt.</seg>
          <seg type="verse" n="29">Omnes opes eorum, parvulos quoque et uxores duxerunt captivas et diripuerunt omnia, quae in domibus erant.</seg>
          <seg type="verse" n="30">Iacob autem dixit ad Simeon et Levi: " Turbastis me et odiosum fecistis me Chananaeis et Pherezaeis habitatoribus terrae huius. Nos pauci sumus; illi congregati percutient me, et delebor ego et domus mea ".</seg>
          <seg type="verse" n="31">Responderunt: " Numquid ut scorto abuti debuere sorore nostra? ".</seg>
        </div>
        <div type="chapter" n="35">
          <seg type="verse" n="1">Locutus est Deus ad Iacob: " Surge et ascende Bethel et habita ibi; facque altare Deo, qui apparuit tibi, quando fugiebas Esau fratrem tuum ".</seg>
          <seg type="verse" n="2">Iacob vero, convocata omni domo sua, ait: " Abigite deos alienos, qui in medio vestri sunt, et mundamini ac mutate vestimenta vestra.</seg>
          <seg type="verse" n="3">Surgamus et ascendamus in Bethel, ut faciamus ibi altare Deo, qui exaudivit me in die tribulationis meae et socius fuit itineris mei ".</seg>
          <seg type="verse" n="4">Dederunt ergo ei omnes deos alienos, quos habebant, et inaures, quae erant in auribus eorum; at ille infodit ea subter Quercum, quae est prope urbem Sichem.</seg>
          <seg type="verse" n="5">Cumque profecti essent, terror Dei invasit omnes per circuitum civitates, et non sunt ausi persequi filios Iacob.</seg>
          <seg type="verse" n="6">Venit igitur Iacob Luzam, quae est in terra Chanaan, id est Bethel, ipse et omnis populus cum eo.</seg>
          <seg type="verse" n="7">Aedificavitque ibi altare et appellavit nomen loci illius Deus Bethel; ibi enim apparuit ei Deus, cum fugeret fratrem suum.</seg>
          <seg type="verse" n="8">Eodem tempore mortua est Debora nutrix Rebeccae et sepulta est ad radices Bethel subter quercum; vocatumque est nomen loci illius Quercus fletus.</seg>
          <seg type="verse" n="9">Apparuit iterum Deus Iacob, postquam reversus est de Paddanaram, benedixitque ei</seg>
          <seg type="verse" n="10">dicens: " Non vocaberis ultra Iacob, sed Israel erit nomen tuum ", et appellavit eum Israel.</seg>
          <seg type="verse" n="11">Dixitque ei: " Ego Deus omnipotens. Cresce et multiplicare; gens et congregatio nationum erunt ex te, reges de lumbis tuis egredientur.</seg>
          <seg type="verse" n="12">Terramque, quam dedi Abraham et Isaac, dabo tibi; et semini tuo post te dabo terram hanc ".</seg>
          <seg type="verse" n="13">Et ascendit ab eo Deus.</seg>
          <seg type="verse" n="14">Ille vero erexit titulum lapideum in loco, quo locutus ei fuerat Deus, libans super eum libamina et effundens oleum</seg>
          <seg type="verse" n="15">vocansque nomen loci illius Bethel.</seg>
          <seg type="verse" n="16">Egressi sunt de Bethel. Et adhuc spatium quoddam erat usque ad Ephratham, cum parturiret Rachel;</seg>
          <seg type="verse" n="17">ob difficultatem partus periclitari coepit, dixitque ei obstetrix: " Noli timere, quia et hac vice habes filium ".</seg>
          <seg type="verse" n="18">Egrediente autem anima et imminente iam morte, vocavit nomen filii sui Benoni (id est Filius doloris mei); pater vero appellavit eum Beniamin (id est Filius dextrae).</seg>
          <seg type="verse" n="19">Mortua est ergo Rachel et sepulta est in via, quae ducit Ephratham; haec est Bethlehem.</seg>
          <seg type="verse" n="20">Erexitque Iacob titulum super sepulcrum eius; hic est titulus monumenti Rachel usque in praesentem diem.</seg>
          <seg type="verse" n="21">Egressus inde Israel, fixit tabernaculum trans Magdaleder (id est Turris gregis).</seg>
          <seg type="verse" n="22">Cumque habitaret in illa regione, abiit Ruben et dormivit cum Bilha concubina patris sui; quod illum minime latuit.Erant autem filii Iacob duodecim.</seg>
          <seg type="verse" n="23">Filii Liae: primogenitus Ruben et Simeon et Levi et Iudas et Issachar et Zabulon.</seg>
          <seg type="verse" n="24">Filii Rachel: Ioseph et Beniamin.</seg>
          <seg type="verse" n="25">Filii Bilhae ancillae Rachelis: Dan et Nephthali.</seg>
          <seg type="verse" n="26">Filii Zelphae ancillae Liae: Gad et Aser. Hi sunt filii Iacob, qui nati sunt ei in Paddanaram.</seg>
          <seg type="verse" n="27">Venit Iacob ad Isaac patrem suum in Mambre Cariatharbe, id est Hebron, ubi peregrinatus est Abraham et Isaac.</seg>
          <seg type="verse" n="28">Et completi sunt dies Isaac centum octoginta annorum;</seg>
          <seg type="verse" n="29">consumptusque aetate mortuus est et appositus est populo suo senex et plenus dierum. Et sepelierunt eum Esau et Iacob filii sui.</seg>
        </div>
        <div type="chapter" n="36">
          <seg type="verse" n="1">Hae sunt autem generationes Esau. Ipse est Edom.</seg>
          <seg type="verse" n="2">Esau accepit uxores de filiabus Chanaan: Ada filiam Elon Hetthaei et Oolibama filiam Ana filii Sebeon Horraei;</seg>
          <seg type="verse" n="3">Basemath quoque filiam Ismael sororem Nabaioth.</seg>
          <seg type="verse" n="4">Peperit autem Ada Eliphaz, Basemath genuit Rahuel,</seg>
          <seg type="verse" n="5">Oolibama genuit Iehus et Ialam et Core.Hi filii Esau, qui nati sunt ei in terra Chanaan.</seg>
          <seg type="verse" n="6">Tulit autem Esau uxores suas et filios et filias et omnes animas domus suae et pecora armenta et cuncta, quae acquisierat in terra Chanaan, et abiit in terram Seir; recessitque a fratre suo Iacob.</seg>
          <seg type="verse" n="7">Divites enim erant valde et simul habitare non poterant; nec sustinebat eos terra peregrinationis eorum prae multitudine gregum.</seg>
          <seg type="verse" n="8">Habitavitque Esau in monte Seir. Ipse est Edom.</seg>
          <seg type="verse" n="9">Hae autem sunt generationes Esau patris Edom in monte Seir,</seg>
          <seg type="verse" n="10">et haec nomina filiorum eius: Eliphaz filius Ada uxoris Esau, Rahuel quoque filius Basemath uxoris eius.</seg>
          <seg type="verse" n="11">Fueruntque Eliphaz filii: Theman, Omar, Sepho et Gatham et Cenez.</seg>
          <seg type="verse" n="12">Erat autem Thamna concubina Eliphaz filii Esau, quae peperit ei Amalec. Hi sunt filii Ada uxoris Esau.</seg>
          <seg type="verse" n="13">Filii autem Rahuel: Nahath et Zara, Samma et Meza; hi filii Basemath uxoris Esau.</seg>
          <seg type="verse" n="14">Isti erant filii Oolibama filiae Ana filii Sebeon uxoris Esau, quos genuit ei: Iehus et Ialam et Core.</seg>
          <seg type="verse" n="15">Hi duces filiorum Esau. Filii Eliphaz primogeniti Esau: dux Theman, dux Omar, dux Sepho, dux Cenez,</seg>
          <seg type="verse" n="16">dux Core, dux Gatham, dux Amalec. Hi duces Eliphaz in terra Edom; hi filii Ada.</seg>
          <seg type="verse" n="17">Hi filii Rahuel filii Esau: dux Nahath, dux Zara, dux Samma, dux Meza. Hi duces Rahuel in terra Edom; isti filii Basemath uxoris Esau.</seg>
          <seg type="verse" n="18">Hi filii Oolibama uxoris Esau: dux Iehus, dux Ialam, dux Core. Hi duces Oolibama filiae Ana uxoris Esau.</seg>
          <seg type="verse" n="19">Isti sunt filii Esau et hi duces eorum. Ipse est Edom.</seg>
          <seg type="verse" n="20">Isti sunt filii Seir Horraei habitatores terrae: Lotan et Sobal et Sebeon et Ana</seg>
          <seg type="verse" n="21">et Dison et Eser et Disan; hi duces Horraei filii Seir in terra Edom.</seg>
          <seg type="verse" n="22">Facti sunt autem filii Lotan: Hori et Hemam; erat autem soror Lotan Thamna.</seg>
          <seg type="verse" n="23">Et isti filii Sobal: Alvan et Manahath et Ebal, Sepho et Onam.</seg>
          <seg type="verse" n="24">Et hi filii Sebeon: Aia et Ana. Iste est Ana, qui invenit aquas calidas in solitudine, cum pasceret asinos Sebeon patris sui.</seg>
          <seg type="verse" n="25">Habuitque filium Dison et filiam Oolibama.</seg>
          <seg type="verse" n="26">Et isti filii Dison: Hemdan et Eseban et Iethran et Charran.</seg>
          <seg type="verse" n="27">Hi filii Eser: Bilhan et Zavan et Iacan.</seg>
          <seg type="verse" n="28">Habuit autem filios Disan: Us et Aran.</seg>
          <seg type="verse" n="29">Isti duces Horraeorum: dux Lotan, dux Sobal, dux Sebeon, dux Ana,</seg>
          <seg type="verse" n="30">dux Dison, dux Eser, dux Disan; isti duces Horraeorum secundum tribus eorum in terra Seir.</seg>
          <seg type="verse" n="31">Reges autem, qui regnaverunt in terra Edom, antequam haberent regem filii Israel, fuerunt hi.</seg>
          <seg type="verse" n="32">Regnavit in Edom Bela filius Beor, nomenque urbis eius Denaba.</seg>
          <seg type="verse" n="33">Mortuus est autem Bela, et regnavit pro eo Iobab filius Zarae de Bosra.</seg>
          <seg type="verse" n="34">Cumque mortuus esset Iobab, regnavit pro eo Husam de terra Themanorum.</seg>
          <seg type="verse" n="35">Hoc quoque mortuo, regnavit pro eo Adad filius Badad, qui percussit Madian in regione Moab; et nomen urbis eius Avith.</seg>
          <seg type="verse" n="36">Cumque mortuus esset Adad, regnavit pro eo Semla de Masreca.</seg>
          <seg type="verse" n="37">Hoc quoque mortuo, regnavit pro eo Saul de Rohoboth iuxta fluvium.</seg>
          <seg type="verse" n="38">Cumque et hic obiisset, successit in regnum Baalhanan filius Achobor.</seg>
          <seg type="verse" n="39">Isto quoque mortuo, regnavit pro eo Adad, nomenque urbis eius Phau; et appellabatur uxor eius Meetabel filia Matred filiae Mezaab.</seg>
          <seg type="verse" n="40">Haec ergo nomina ducum Esau in cognationibus et locis et vocabulis suis: dux Thamna, dux Alva, dux Ietheth,</seg>
          <seg type="verse" n="41">dux Oolibama, dux Ela, dux Phinon,</seg>
          <seg type="verse" n="42">dux Cenez, dux Theman, dux Mabsar,</seg>
          <seg type="verse" n="43">dux Magdiel, dux Iram.Hi duces Edom habitantes in terra imperii sui. Ipse est Esau pater Idumaeorum.</seg>
        </div>
        <div type="chapter" n="37">
          <seg type="verse" n="1">Habitavit autem Iacob in terra Chanaan, in qua pere grinatus est pater suus.</seg>
          <seg type="verse" n="2">Hae sunt generationes Iacob.Ioseph, cum decem et scptem esset annorum, pascebat gregem cum fratribus suis adhuc puer; et erat cum filiis Bilhae et Zelphae uxorum patris sui; detulitque patri malam eorum famam.</seg>
          <seg type="verse" n="3">Israel autem diligebat Ioseph super omnes filios suos, eo quod in senectute genuisset eum; fecitque ei tunicam talarem.</seg>
          <seg type="verse" n="4">Videntes autem fratres eius quod a patre plus cunctis filiis amaretur, oderant eum nec poterant ei quidquam pacifice loqui.</seg>
          <seg type="verse" n="5">Accidit quoque ut visum somnium referret fratribus suis; quae causa maioris odii seminarium fuit.</seg>
          <seg type="verse" n="6">Dixitque ad eos: " Audite somnium meum, quod vidi.</seg>
          <seg type="verse" n="7">Putabam ligare nos manipulos in agro, et quasi consurgere manipulum meum et stare, vestrosque manipulos circumstantes adorare manipulum meum ".</seg>
          <seg type="verse" n="8">Responderunt fratres eius: " Numquid rex noster eris? Aut subiciemur dicioni tuae? ". Haec ergo causa somniorum atque sermonum, invidiae et odii fomitem ministravit.</seg>
          <seg type="verse" n="9">Aliud quoque vidit somnium, quod narrans fratribus ait: " Vidi per somnium quasi solem et lunam et stellas undecim adorare me ".</seg>
          <seg type="verse" n="10">Quod cum patri suo et fratribus retulisset, increpavit eum pater suus et dixit: " Quid sibi vult hoc somnium, quod vidisti? Num ego et mater tua et fratres tui adorabimus te proni in terram? ".</seg>
          <seg type="verse" n="11">Invidebant igitur ei fratres sui; pater vero rem tacitus considerabat.</seg>
          <seg type="verse" n="12">Cumque fratres illius in pascendis gregibus patris morarentur in Sichem,</seg>
          <seg type="verse" n="13">dixit Israel ad Ioseph: " Fratres tui pascunt oves in Sichimis; veni, mittam te ad eos ". Quo respondente:</seg>
          <seg type="verse" n="14">" Praesto sum ", ait ei: " Vade et vide, si cuncta prospera sint erga fratres tuos et pecora, et renuntia mihi quid agatur ". Missus de valle Hebron venit in Sichem;</seg>
          <seg type="verse" n="15">invenitque eum vir errantem in agro et interrogavit quid quaereret.</seg>
          <seg type="verse" n="16">At ille respondit: " Fratres meos quaero; indica mihi, ubi pascant greges ".</seg>
          <seg type="verse" n="17">Dixitque ei vir: " Recesserunt de loco isto; audivi autem eos dicentes: Eamus in Dothain" ". Perrexit ergo Ioseph post fratres suos et invenit eos in Dothain.</seg>
          <seg type="verse" n="18">Qui cum vidissent eum procul, antequam accederet ad eos, cogitaverunt illum occidere.</seg>
          <seg type="verse" n="19">Et mutuo loquebantur: " Ecce somniator venit;</seg>
          <seg type="verse" n="20">venite, occidamus eum et mittamus in unam cisternarum dicemusque: Fera pessima devoravit eum. Et tunc apparebit quid illi prosint somnia sua ".</seg>
          <seg type="verse" n="21">Audiens autem hoc Ruben nitebatur liberare eum de manibus eorum et dixit:</seg>
          <seg type="verse" n="22">" Non interficiamus animam eius ". Et dixit ad eos: " Non effundatis sanguinem; sed proicite eum in cisternam hanc, quae est in solitudine, manusque vestras servate innoxias ". Hoc autem dicebat volens eripere eum de manibus eorum et reddere patri suo.</seg>
          <seg type="verse" n="23">Confestim igitur, ut pervenit ad fratres suos, nudaverunt eum tunica talari</seg>
          <seg type="verse" n="24">miseruntque eum in cisternam, quae non habebat aquam.</seg>
          <seg type="verse" n="25">Et sederunt, ut comederent panem. Attollentes autem oculos viderunt Ismaelitas viatorcs venire de Galaad et camelos eorum portantes tragacanthum et masticem et ladanum in Aegyptum.</seg>
          <seg type="verse" n="26">Dixit ergo Iudas fratribus suis: " Quid nobis prodest, si occiderimus fratrem nostrum et celaverimus sanguinem ipsius?</seg>
          <seg type="verse" n="27">Melius est ut vendatur Ismaelitis, et manus nostrae non polluantur; frater enim et caro nostra est ". Acquieverunt fratres sermonibus illius.</seg>
          <seg type="verse" n="28">Et praetereuntibus Madianitis negotiatoribus, extrahentes Ioseph de cisterna, vendiderunt eum Ismaelitis viginti argenteis. Qui duxerunt eum in Aegyptum.</seg>
          <seg type="verse" n="29">Reversusque Ruben ad cisternam non invenit puerum</seg>
          <seg type="verse" n="30">et, scissis vestibus, pergens ad fratres suos ait: " Puer non comparet, et ego quo ibo? ".</seg>
          <seg type="verse" n="31">Tulerunt autem tunicam eius et in sanguinem haedi, quem occiderant, tinxerunt</seg>
          <seg type="verse" n="32">mittentes, qui ferrent ad patrem et dicerent: "Hanc invenimus; vide, utrum tunica talaris filii tui sit an non? ".</seg>
          <seg type="verse" n="33">Quam cum agnovisset pater, ait: " Tunica filii mei est; fera pessima comedit eum, bestia devoravit Ioseph ".</seg>
          <seg type="verse" n="34">Scissisque vestibus, indutus est cilicio lugens filium suum multo tempore.</seg>
          <seg type="verse" n="35">Congregatis autem cunctis liberis eius, ut lenirent dolorem patris, noluit consolationem accipere et ait: " Descendam ad filium meum lugens in infernum ". Et flevit super eo pater eius.</seg>
          <seg type="verse" n="36">Madianitae autem vendiderunt Ioseph in Aegypto Putiphari eunucho pharaonis, magistro satellitum.</seg>
        </div>
        <div type="chapter" n="38">
          <seg type="verse" n="1">Eo tempore descendens Iudas a fratribus suis divertit ad virum Odollamitem nomine Hiram.</seg>
          <seg type="verse" n="2">Viditque ibi filiam hominis Chananaei vocabulo Sue et, accepta uxore, ingressus est ad eam.</seg>
          <seg type="verse" n="3">Quae concepit et peperit filium vocavitque nomen eius Her.</seg>
          <seg type="verse" n="4">Rursumque concepto fetu, natum filium nominavit Onan.</seg>
          <seg type="verse" n="5">Tertium quoque peperit, quem appellavit Sela. Ipsa autem erat in Chasib, quando peperit illum.</seg>
          <seg type="verse" n="6">Dedit autem Iudas uxorem primogenito suo Her nomine Thamar.</seg>
          <seg type="verse" n="7">Fuit quoque Her primogenitus Iudae nequam in conspectu Domini, et ab eo occisus est.</seg>
          <seg type="verse" n="8">Dixit ergo Iudas ad Onan: " Ingredere ad uxorem fratris tui et sociare illi, ut suscites semen fratri tuo ".</seg>
          <seg type="verse" n="9">Ille, sciens non sibi nasci hunc filium, introiens ad uxorem fratris sui semen fundebat in terram, ne proles fratris nomine nasceretur.</seg>
          <seg type="verse" n="10">Et idcirco occidit et eum Dominus, quod rem detestabilem fecerat.</seg>
          <seg type="verse" n="11">Quam ob rem dixit Iudas Thamar nurui suae: " Esto vidua in domo patris tui, donec crescat Sela filius meus ". Timebat, enim, ne et ipse moreretur sicut fratres eius. Quae abiit et habitavit in domo patris sui.</seg>
          <seg type="verse" n="12">Evolutis autem multis diebus, mortua est filia Sue uxor Iudae. Qui, post luctum consolatione suscepta, ascendebat ad tonsores ovium suarum ipse et Hiras amicus suus Odollamites in Thamnam.</seg>
          <seg type="verse" n="13">Nuntiatumque est Thamar quod socer illius ascenderet in Thamnam ad tondendas oves.</seg>
          <seg type="verse" n="14">Quae, depositis viduitatis vestibus, cooperuit se velo et, mutato habitu, sedit in porta Enaim in via, quae ducit Thamnam; eo quod crevisset Sela, et non eum accepisset maritum.</seg>
          <seg type="verse" n="15">Quam cum vidisset Iudas, suspicatus est esse meretricem; operuerat enim vultum suum.</seg>
          <seg type="verse" n="16">Declinansque ad eam in via ait: " Veni, coeam tecum "; nesciebat enim quod nurus sua esset. Qua respondente: " Quid mihi dabis, ut fruaris concubitu meo? ",</seg>
          <seg type="verse" n="17">dixit: " Mittam tibi haedum de gregibus ". Rursum illa dicente: " Si dederis mihi arrabonem, donec mittas illum ",</seg>
          <seg type="verse" n="18">ait Iudas: " Quid vis tibi pro arrabone dari? ". Respondit: " Sigillum tuum et funiculum et baculum, quem manu tenes ". Et dedit ei. In coitu cum eo mulier concepit</seg>
          <seg type="verse" n="19">et surgens abiit; depositoque velo, induta est viduitatis vestibus.</seg>
          <seg type="verse" n="20">Misit autem Iudas haedum per amicum suum Odollamitem, ut reciperet pignus, quod dederat mulieri. Qui cum non invenisset eam,</seg>
          <seg type="verse" n="21">interrogavit homines loci illius: " Ubi est meretrix, quae sedebat in Enaim in via? ". Respondentibus cunctis: " Non fuit in loco isto meretrix,</seg>
          <seg type="verse" n="22">reversus est ad Iudam et dixit ei: " Non inveni eam; sed et homines loci illius dixerunt mihi numquam ibi sedisse scortum ".</seg>
          <seg type="verse" n="23">Ait Iudas: " Habeat sibi; ne simus in ludibrium. Ego misi haedum, quem promiseram, et tu non invenisti eam ".</seg>
          <seg type="verse" n="24">Ecce autem post tres menses nuntiaverunt Iudae dicentes: " Fornicata est Thamar nurus tua et gravida est ex fornicatione ". Dixitque Iudas: " Producite eam, ut comburatur ".</seg>
          <seg type="verse" n="25">Quae cum educeretur ad poenam, misit ad socerum suum dicens: " De viro, cuius haec sunt, concepi; cognosce cuius sit sigillum et funiculus et baculus ".</seg>
          <seg type="verse" n="26">Qui, agnitis pignoribus, ait: " Iustior me est, quia non tradidi eam Sela filio meo ". Attamen ultra non cognovit illam.</seg>
          <seg type="verse" n="27">Instante autem partu, apparuerunt gemini in utero; atque in ipsa effusione infantium unus protulit manum, in qua obstetrix ligavit coccinum dicens:</seg>
          <seg type="verse" n="28">" Iste egressus est prior ".</seg>
          <seg type="verse" n="29">Illo vero retrahente manum, egressus est frater eius; dixitque mulier: Qualem rupisti tibi rupturam? ". Et ob hanc causam vocatum est nomen eius Phares (id est Ruptura).</seg>
          <seg type="verse" n="30">Postea egressus est frater eius, in cuius manu erat coccinum; qui appellatus est Zara (id est Ortus solis).</seg>
        </div>
        <div type="chapter" n="39">
          <seg type="verse" n="1">Igitur Ioseph ductus est in Aegyptum; emitque eum Pu tiphar eunuchus pharaonis, princeps satellitum, vir Aegyptius, de manu Ismaelitarum, a quibus perductus erat.</seg>
          <seg type="verse" n="2">Fuitque Dominus cum eo, et erat vir in cunctis prospere agens habitabatque in domo domini sui.</seg>
          <seg type="verse" n="3">Qui optime noverat esse Dominum cum eo et omnia, quae gereret, ab eo dirigi in manu illius.</seg>
          <seg type="verse" n="4">Invenitque loseph gratiam coram domino suo et ministrabat ei. Et factum est, postquam praeposuit eum domui suae et omnia, quae possidebat, tradidit in manum eius,</seg>
          <seg type="verse" n="5">benedixit Dominus domui Aegyptii propter Ioseph, et benedictio Domini erat in omni possessione eius tam in aedibus quam in agris.</seg>
          <seg type="verse" n="6">Et reliquit omnia, quae possidebat, in manu Ioseph nec cum eo quidquam aliud noverat nisi panem, quo vescebatur. Erat autem Ioseph pulchra facie et decorus aspectu.</seg>
          <seg type="verse" n="7">Post haec ergo iniecit uxor domini eius oculos suos in Ioseph et ait: " Dormi mecum ".</seg>
          <seg type="verse" n="8">Qui nequaquam acquiescens dixit ad eam: " Ecce dominus meus, omnibus mihi traditis, non curat de ulla re in domo sua,</seg>
          <seg type="verse" n="9">nec quisquam maior est in domo hac quam ego, et nihil mihi subtraxit praeter te, quae uxor eius es. Quomodo ergo possum malum hoc magnum facere et peccare in Deum? ".</seg>
          <seg type="verse" n="10">Huiuscemodi verbis per singulos dies et mulier molesta erat adulescenti, et ille recusabat stuprum.</seg>
          <seg type="verse" n="11">Accidit autem quadam die, ut intraret Ioseph domum et opus suum absque arbitris faceret;</seg>
          <seg type="verse" n="12">illa, apprehensa lacinia vestimenti eius, dixit: " Dormi mecum ". Qui, relicto in manu illius pallio, fugit et egressus est foras.</seg>
          <seg type="verse" n="13">Cumque vidisset illum mulier vestem reliquisse in manibus suis et fugisse foras,</seg>
          <seg type="verse" n="14">vocavit homines domus suae et ait ad eos: " En introduxit virum Hebraeum, ut illuderet nobis; ingressus est ad me, ut coiret mecum. Cumque ego succlamassem,</seg>
          <seg type="verse" n="15">et audisset vocem meam, reliquit pallium, quod tenebam, et fugit foras.</seg>
          <seg type="verse" n="16">Retentum pallium ostendit marito revertenti domum</seg>
          <seg type="verse" n="17">et secundum verba haec locuta est: " Ingressus est ad me servus Hebraeus, quem adduxisti, ut illuderet mihi;</seg>
          <seg type="verse" n="18">cumque audisset me clamare, reliquit pallium, quod tenebam, et fugit foras ".</seg>
          <seg type="verse" n="19">Dominus, auditis his verbis coniugis, iratus est valde;</seg>
          <seg type="verse" n="20">tradiditque Ioseph in carcerem, ubi vincti regis custodiebantur. Et erat ibi clausus.</seg>
          <seg type="verse" n="21">Fuit autem Dominus cum Ioseph et misertus illius dedit ei gratiam in conspectu principis carceris.</seg>
          <seg type="verse" n="22">Qui tradidit in manu Ioseph universos vinctos, qui in custodia tenebantur, et, quidquid ibi faciendum erat, ipse faciebat,</seg>
          <seg type="verse" n="23">nec princeps carceris spectabat quidquid in manu eius erat: Dominus enim erat cum illo et omnia opera eius dirigebat.</seg>
        </div>
        <div type="chapter" n="40">
          <seg type="verse" n="1">His ita gestis, accidit ut peccarent pincerna regis Aegypti et pistor domino suo.</seg>
          <seg type="verse" n="2">Iratusque pharao contra duos eunuchos, praepositum pincernarum et praepositum pistorum,</seg>
          <seg type="verse" n="3">misit eos in carcerem principis satellitum, in quo erat vinctus et Ioseph.</seg>
          <seg type="verse" n="4">Et princeps satellitum tradidit eos Ioseph, qui ministrabat eis. Aliquantulum temporis illi in custodia tenebantur.</seg>
          <seg type="verse" n="5">Videruntque ambo somnium nocte una iuxta interpretationem congruam sibi.</seg>
          <seg type="verse" n="6">Ad quos cum introisset Ioseph mane et vidisset eos tristes,</seg>
          <seg type="verse" n="7">sciscitatus est eos dicens: " Cur tristior est hodie solito facies vestra? ".</seg>
          <seg type="verse" n="8">Qui responderunt: " Somnium vidimus, et non est qui interpretetur nobis. Dixitque ad eos Ioseph: " Numquid non Dei est interpretatio? Referte mihi quid videritis ".</seg>
          <seg type="verse" n="9">Narravit praepositus pincernarum somnium suum: " Videbam coram me vitem,</seg>
          <seg type="verse" n="10">in qua erant tres propagines, crescere paulatim in gemmas et post flores uvas maturescere;</seg>
          <seg type="verse" n="11">calicemque pharaonis in manu mea. Tuli ergo uvas et expressi in calicem, quem tenebam, et tradidi poculum pharaoni ".</seg>
          <seg type="verse" n="12">Respondit Ioseph: " Haec est interpretatio somnii: tres propagines, tres adhuc dies sunt,</seg>
          <seg type="verse" n="13">post quos elevabit pharao caput tuum et restituet te in gradum pristinum; dabisque ei calicem iuxta officium tuum, sicut facere ante consueveras.</seg>
          <seg type="verse" n="14">Tantum memento mei, cum tibi bene fuerit, et facias mecum misericordiam, ut suggeras pharaoni, ut educat me de isto carcere;</seg>
          <seg type="verse" n="15">quia furto sublatus sum de terra Hebraeorum et hic innocens in lacum missus sum ".</seg>
          <seg type="verse" n="16">Videns pistorum magister quod somnium in bonum dissolvisset, ait: " Et ego vidi somnium, quod tria canistra farinae haberem super caput meum;</seg>
          <seg type="verse" n="17">et in uno canistro, quod erat excelsius, portare me ex omnibus cibis pharaonis, qui fiunt arte pistoria, avesque comedere eos ".</seg>
          <seg type="verse" n="18">Respondit Ioseph: " Haec est interpretatio somnii: tria canistra, tres adhuc dies sunt,</seg>
          <seg type="verse" n="19">post quos auferet pharao caput tuum ac suspendet te in patibulo, et comedent volucres carnes tuas ".</seg>
          <seg type="verse" n="20">Exinde dies tertius natalicius pharaonis erat; qui faciens grande convivium pueris suis elevavit caput magistri pincernarum et caput pistorum principis in medio puerorum suorum;</seg>
          <seg type="verse" n="21">restituitque alterum in locum suum, ut porrigeret ei poculum,</seg>
          <seg type="verse" n="22">alterum suspendit in patibulo, sicut interpretatus erat eis Ioseph.</seg>
          <seg type="verse" n="23">Attamen praepositus pincernarum non est recordatus Ioseph, sed oblitus est interpretis sui.</seg>
        </div>
        <div type="chapter" n="41">
          <seg type="verse" n="1">Post duos annos vidit pharao somnium. Putabat se stare super fluvium,</seg>
          <seg type="verse" n="2">de quo ascendebant septem boves pulchrae et crassae et pascebantur in locis palustribus.</seg>
          <seg type="verse" n="3">Aliae quoque septem emergebant post illas de flumine foedae confectaeque macie et stabant in ipsa amnis ripa;</seg>
          <seg type="verse" n="4">devoraveruntque septem boves pulchras et crassas. Expergefactus pharao</seg>
          <seg type="verse" n="5">rursum dormivit et vidit alterum somnium. Septem spicae pullulabant in culmo uno plenae atque formosae.</seg>
          <seg type="verse" n="6">Aliae quoque totidem spicae tenues et percussae vento urente oriebantur</seg>
          <seg type="verse" n="7">devorantes omnem priorum pulchritudinem. Evigilavit pharao, et ecce erat somnium!</seg>
          <seg type="verse" n="8">Et, facto mane, pavore perterritus misit ad omnes coniectores Aegypti cunctosque sapientes suos; et accersitis narravit somnium, nec erat qui interpretaretur.</seg>
          <seg type="verse" n="9">Tunc demum reminiscens pincernarum magister ait: " Confiteor peccatum meum.</seg>
          <seg type="verse" n="10">Iratus rex servis suis me et magistrum pistorum retrudi iussit in carcerem principis satellitum,</seg>
          <seg type="verse" n="11">ubi una nocte uterque vidimus somnium praesagum futurorum.</seg>
          <seg type="verse" n="12">Erat ibi puer Hebraeus eiusdem ducis satellitum famulus, cui narrantes somnia</seg>
          <seg type="verse" n="13">audivimus quidquid postea rei probavit eventus. Ego enim redditus sum officio meo, et ille suspensus est in patibulo ".</seg>
          <seg type="verse" n="14">Protinus ad regis imperium eductum de carcere Ioseph totonderunt ac, veste mutata, obtulerunt ei.</seg>
          <seg type="verse" n="15">Cui ille ait: " Vidi somnia, nec est qui edisserat; quae audivi te sapientissime conicere ".</seg>
          <seg type="verse" n="16">Respondit Ioseph: " Absque me Deus respondebit prospera pharaoni! ".</seg>
          <seg type="verse" n="17">Narravit ergo pharao, quod viderat: " Putabam me stare super ripam fluminis</seg>
          <seg type="verse" n="18">et septem boves de amne conscendere pulchras nimis et obesis carnibus, quae in pastu paludis virecta carpebant.</seg>
          <seg type="verse" n="19">Et ecce has sequebantur aliae septem boves in tantum deformes et macilentae, ut numquam tales in terra Aegypti viderim;</seg>
          <seg type="verse" n="20">quae, devoratis et consumptis prioribus,</seg>
          <seg type="verse" n="21">nullum saturitatis dedere vestigium; sed simili macie et squalore torpebant. Evigilans, rursus sopore depressus,</seg>
          <seg type="verse" n="22">vidi somnium: Septem spicae pullulabant in culmo uno plenae atque pulcherrimae.</seg>
          <seg type="verse" n="23">Aliae quoque septem tenues et percussae vento urente oriebantur e stipula;</seg>
          <seg type="verse" n="24">quae priorum pulchritudinem devoraverunt. Narravi coniectoribus somnium, et nemo est qui edisserat ".</seg>
          <seg type="verse" n="25">Respondit Ioseph: " Somnium regis unum est: quae facturus est, Deus ostendit pharaoni.</seg>
          <seg type="verse" n="26">Septem boves pulchrae et septem spicae plenae septem ubertatis anni sunt; eandemque vim somnii comprehendunt.</seg>
          <seg type="verse" n="27">Septem quoque boves tenues atque macilentae, quae ascenderunt post eas, et septem spicae tenues et vento urente percussae septem anni sunt venturae famis,</seg>
          <seg type="verse" n="28">qui hoc ordine complebuntur:</seg>
          <seg type="verse" n="29">ecce septem anni venient fertilitatis magnae in universa terra Aegypti;</seg>
          <seg type="verse" n="30">quos sequentur septem anni alii tantae sterilitatis, ut oblivioni tradatur cuncta retro abundantia. Consumptura est enim fames omnem terram,</seg>
          <seg type="verse" n="31">et ubertatis magnitudinem perditura est inopiae magnitudo.</seg>
          <seg type="verse" n="32">Quod autem vidisti secundo ad eandem rem pertinens somnium, firmitatis indicium est, eo quod fiat sermo Dei et velocius a Deo impleatur.</seg>
          <seg type="verse" n="33">Nunc ergo provideat rex virum intellegentem et sapientem et praeficiat eum terrae Aegypti</seg>
          <seg type="verse" n="34">constituatque praepositos per cunctas regiones et quintam partem fructuum per septem annos fertilitatis,</seg>
          <seg type="verse" n="35">qui iam nunc futuri sunt, congreget in horrea; et omne frumentum sub pharaonis potestate condatur serveturque in urbibus;</seg>
          <seg type="verse" n="36">et paretur futurae septem annorum fami, quae pressura est Aegyptum, et non consumetur terra inopia ".</seg>
          <seg type="verse" n="37">Placuit pharaoni consilium et cunctis ministris eius.</seg>
          <seg type="verse" n="38">Locutusque est ad eos: " Num invenire poterimus talem virum, qui spiritu Dei plenus sit? ".</seg>
          <seg type="verse" n="39">Dixit ergo ad Ioseph: " Quia ostendit tibi Deus omnia, quae locutus es, numquid sapientiorem et consimilem tui invenire potero?</seg>
          <seg type="verse" n="40">Tu eris super domum meam, et ad tui oris imperium cunctus populus meus oboediet; uno tantum regni solio te praecedam ".</seg>
          <seg type="verse" n="41">Dixitque rursus pharao ad Ioseph: " Ecce, constitui te super universam terram Aegypti ".</seg>
          <seg type="verse" n="42">Tulitque anulum de manu sua et dedit eum in manu eius; vestivitque eum stola byssina et collo torquem auream circumposuit.</seg>
          <seg type="verse" n="43">Fecitque eum ascendere super currum suum secundum, clamante praecone: " Abrech! ", ut omnes coram eo genuflecterent et praepositum esse scirent universae terrae Aegypti.</seg>
          <seg type="verse" n="44">Dixit quoque rex ad Ioseph: " Ego sum pharao; absque tuo imperio non movebit quisquam manum aut pedem in omni terra Aegypti ".</seg>
          <seg type="verse" n="45">Vertitque nomen eius et vocavit eum lingua Aegyptiaca Saphaneth Phanec quod interpretatur Salvator mundi) deditque illi uxorem Aseneth filiam Putiphare sacerdotis Heliopoleos.Egressus est itaque Ioseph ad terram Aegypti</seg>
          <seg type="verse" n="46">­ triginta autem annorum erat quando stetit in conspectu regis pharaonis ­ et circuivit omnes regiones Aegypti.</seg>
          <seg type="verse" n="47">Venitque fertilitas septem annorum, et segetes congregavit in horrea Aegypti</seg>
          <seg type="verse" n="48">condens in singulis urbibus frumentum camporum in circuitu.</seg>
          <seg type="verse" n="49">Tantaque fuit abundantia tritici, ut arenae maris coaequaretur, et copia mensuram excederet.</seg>
          <seg type="verse" n="50">Nati sunt autem Ioseph filii duo, antequam veniret fames, quos ei peperit Aseneth filia Putiphare sacerdotis Heliopoleos.</seg>
          <seg type="verse" n="51">Vocavitque nomen primogeniti Manasses dicens: " Oblivisci me fecit Deus omnium laborum meorum et domus patris mei ".</seg>
          <seg type="verse" n="52">Nomen quoque secundi appellavit Ephraim dicens: " Crescere me fecit Deus in terra paupertatis meae ".</seg>
          <seg type="verse" n="53">Igitur, transactis septem annis ubertatis, qui fuerant in Aegypto,</seg>
          <seg type="verse" n="54">coeperunt venire septem anni inopiae, quos praedixerat Ioseph, et in universo orbe fames praevaluit; in cuncta autem terra Aegypti erat panis.</seg>
          <seg type="verse" n="55">Qua esuriente, clamavit populus ad pharaonem alimenta petens. Quibus ille respondit: " Ite ad Ioseph et, quidquid vobis dixerit, facite ".</seg>
          <seg type="verse" n="56">Et invaluit fames in omni terra Aegypti; aperuitque Ioseph universa horrea et vendebat Aegyptiis; nam et illos oppresserat fames.</seg>
          <seg type="verse" n="57">Omnesque provinciae veniebant in Aegyptum, ut emerent escas apud Ioseph, quia inopia invaluerat in universa terra.</seg>
        </div>
        <div type="chapter" n="42">
          <seg type="verse" n="1">Audiens autem Iacob quod alimenta venderentur in Ae gypto, dixit filiis suis: " Quare aspicitis vos invicem?</seg>
          <seg type="verse" n="2">Audivi quod triticum venumdetur in Aegypto; descendite et emite nobis necessaria, ut possimus vivere et non consumamur inopia ".</seg>
          <seg type="verse" n="3">Descenderunt igitur fratres Ioseph decem, ut emerent frumenta in Aegypto,</seg>
          <seg type="verse" n="4">Beniamin fratre Ioseph domi retento a Iacob, qui dixerat fratribus eius: Ne forte in itinere quidquam patiatur mali ".</seg>
          <seg type="verse" n="5">Et ingressi sunt filii Israel terram Aegypti cum aliis, qui pergebant ad emendum. Erat autem fames in terra Chanaan.</seg>
          <seg type="verse" n="6">Et Ioseph erat princeps in terra Aegypti, atque ad eius nutum frumenta populis vendebantur. Cumque venissent et adorassent eum fratres sui proni in terram,</seg>
          <seg type="verse" n="7">et agnovisset eos, quasi ad alienos durius loquebatur interrogans eos: " Unde venistis? ". Qui responderunt: " De terra Chanaan, ut emamus victui necessaria ".</seg>
          <seg type="verse" n="8">Et tamen fratres ipse cognoscens non est cognitus ab eis.</seg>
          <seg type="verse" n="9">Recordatusque somniorum, quae aliquando viderat, ait ad eos: " Exploratores estis; ut videatis infirmiora terrae, venistis! ".</seg>
          <seg type="verse" n="10">Qui dixerunt: " Non est ita, domine; sed servi tui venerunt, ut emerent cibos.</seg>
          <seg type="verse" n="11">Omnes filii unius viri sumus; sinceri sumus, nec quidquam famuli tui machinantur mali ".</seg>
          <seg type="verse" n="12">Quibus ille respondit: " Aliter est; immunita terrae huius considerare venistis! ".</seg>
          <seg type="verse" n="13">At illi: " Duodecim, inquiunt, servi tui fratres sumus filii viri unius in terra Chanaan; minimus cum patre nostro est, alius non est super ".</seg>
          <seg type="verse" n="14">" Hoc est, ait, quod locutus sum: exploratores estis!</seg>
          <seg type="verse" n="15">Iam nunc experimentum vestri capiam: per salutem pharaonis, non egrediemini hinc, donec veniat frater vester minimus!</seg>
          <seg type="verse" n="16">Mittite ex vobis unum, et adducat eum; vos autem eritis in vinculis, donec probentur, quae dixistis, utrum vera an falsa sint. Alioquin, per salutem pharaonis, exploratores estis! ".</seg>
          <seg type="verse" n="17">Tradidit ergo illos custodiae tribus diebus.</seg>
          <seg type="verse" n="18">Die autem tertio eductis de carcere, ait: " Facite, quae dixi, et vivetis; Deum enim timeo.</seg>
          <seg type="verse" n="19">Si sinceri estis, frater vester unus ligetur in carcere; vos autem abite et ferte frumenta, quae emistis, in domos vestras,</seg>
          <seg type="verse" n="20">et fratrem vestrum minimum ad me adducite, ut possim vestros probare sermones, et non moriamini ".Fecerunt, ut dixerat,</seg>
          <seg type="verse" n="21">et locuti sunt ad invicem: " Merito haec patimur, quia peccavimus in fratrem nostrum videntes angustiam animae illius, cum deprecaretur nos, et non audivimus. Idcirco venit super nos ista tribulatio ".</seg>
          <seg type="verse" n="22">Et Ruben ait: " Numquid non dixi vobis: Nolite peccare in puerum? Et non audistis me. En sanguis eius exquiritur ".</seg>
          <seg type="verse" n="23">Nesciebant autem quod intellegeret Ioseph, eo quod per interpretem loquebatur ad eos.</seg>
          <seg type="verse" n="24">Avertitque se parumper et flevit; et reversus locutus est ad eos.</seg>
          <seg type="verse" n="25">Tollensque Simeon et ligans, illis praesentibus, iussit ministris, ut implerent eorum saccos tritico et reponerent pecunias singulorum in sacculis suis, datis supra cibariis in viam. Qui fecerunt ita.</seg>
          <seg type="verse" n="26">At illi portantes frumenta in asinis suis profecti sunt.</seg>
          <seg type="verse" n="27">Apertoque unus sacco, ut daret iumento pabulum in deversorio, contemplatus pecuniam in ore sacculi</seg>
          <seg type="verse" n="28">dixit fratribus suis: " Reddita est mihi pecunia: en habetur in sacco!. Et obstupefacti turbatique mutuo dixerunt: " Quidnam est hoc, quod fecit nobis Deus? ".</seg>
          <seg type="verse" n="29">Veneruntque ad Iacob patrem suum in terram Chanaan; et narraverunt ei omnia, quae accidissent sibi, dicentes:</seg>
          <seg type="verse" n="30">" Locutus est nobis dominus terrae dure et putavit nos exploratores esse provinciae ".</seg>
          <seg type="verse" n="31">Cui respondimus: " Sinceri sumus, nec ullas molimur insidias;</seg>
          <seg type="verse" n="32">duodecim fratres uno patre geniti sumus, unus non est super, minimus cum patre nostro est in terra Chanaan.</seg>
          <seg type="verse" n="33">Et dixit nobis vir, dominus terrae: "Sic probabo quod sinceri sitis: fratrem vestrum unum dimittite apud me et cibaria domibus vestris necessaria sumite et abite;</seg>
          <seg type="verse" n="34">fratremque vestrum minimum adducite ad me, ut sciam quod non sitis exploratores et istum, qui tenetur in vinculis, recipere possitis ac deinceps peragrandi terram habeatis licentiam" ".</seg>
          <seg type="verse" n="35">His dictis, cum frumenta effunderent, singuli reppererunt in ore saccorum ligatas pecunias; exterritisque simul omnibus,</seg>
          <seg type="verse" n="36">dixit pater Iacob: " Absque liberis me esse fecistis: Ioseph non est super, Simeon tenetur in vinculis, et Beniamin auferetis. In me haec omnia mala reciderunt ".</seg>
          <seg type="verse" n="37">Cui respondit Ruben: " Duos filios meos interfice, si non reduxero illum tibi; trade illum in manu mea, et ego eum tibi restituam ".</seg>
          <seg type="verse" n="38">At ille: " Non descendet, inquit, filius meus vobiscum. Frater mortuus est, et ipse solus remansit; si quid ei adversi acciderit in via, deducetis canos meos cum dolore ad inferos ".</seg>
        </div>
        <div type="chapter" n="43">
          <seg type="verse" n="1">Interim fames omnem terram vehementer premebat;</seg>
          <seg type="verse" n="2">consumptisque cibis, quos ex Aegypto detulerant, dixit Iacob ad filios suos: " Revertimini et emite nobis pauxillum escarum ".</seg>
          <seg type="verse" n="3">Respondit Iudas: " Denuntiavit nobis vir ille sub attestatione iurisiurandi dicens: "Non videbitis faciem meam, nisi fratrem vestrum minimum adduxeritis vobiscum".</seg>
          <seg type="verse" n="4">Si ergo vis eum mittere nobiscum, pergemus pariter et ememus tibi necessaria;</seg>
          <seg type="verse" n="5">sin autem non vis, non ibimus. Vir enim, ut saepe diximus, denuntiavit nobis dicens: "Non videbitis faciem meam absque fratre vestro minimo" ".</seg>
          <seg type="verse" n="6">Dixit eis Israel: " Cur in meam hoc fecistis miseriam, ut indicaretis ei et alium habere vos fratrem? ".</seg>
          <seg type="verse" n="7">At illi responderunt: " Interrogavit nos homo per ordinem nostram progeniem: si pater viveret, si haberemus fratrem; et nos respondimus ei consequenter iuxta id, quod fuerat sciscitatus. Numquid scire poteramus quod dicturus esset: "Adducite fratrem vestrum vobiscum?" ".</seg>
          <seg type="verse" n="8">Iudas quoque dixit patri suo Israel: " Mitte puerum mecum, ut proficiscamur et possimus vivere, ne moriamur nos et tu et parvuli nostri.</seg>
          <seg type="verse" n="9">Ego spondeo pro puero; de manu mea require illum. Nisi reduxero et reddidero eum tibi, ero peccati reus in te omni tempore.</seg>
          <seg type="verse" n="10">Si non intercessisset dilatio, iam vice altera venissemus ".</seg>
          <seg type="verse" n="11">Igitur Israel pater eorum dixit ad eos: " Si sic necesse est, facite, quod vultis; sumite de optimis terrae fructibus in vasis vestris et deferte viro munera: modicum resinae et mellis et tragacanthum et ladanum, pistacias terebinthi et amygdalas.</seg>
          <seg type="verse" n="12">Pecuniam quoque duplicem ferte vobiscum et illam, quam invenistis in sacculis, reportate, ne forte errore factum sit;</seg>
          <seg type="verse" n="13">sed et fratrem vestrum tollite et ite ad virum.</seg>
          <seg type="verse" n="14">Deus autem meus omnipotens faciat vobis eum placabilem, et remittat vobiscum fratrem vestrum, quem tenet, et hunc Beniamin. Ego autem quasi orbatus absque liberis ero ".</seg>
          <seg type="verse" n="15">Tulerunt ergo viri munera et pecuniam duplicem et Beniamin descenderuntque in Aegyptum; et steterunt coram Ioseph.</seg>
          <seg type="verse" n="16">Quos cum ille vidisset et Beniamin simul, praecepit dispensatori domus suae dicens: " Introduc viros domum et occide victimas et instrue convivium, quoniam mecum sunt comesturi meridie ".</seg>
          <seg type="verse" n="17">Fecit ille, quod sibi fuerat imperatum, et introduxit viros in domum Ioseph.</seg>
          <seg type="verse" n="18">Ibique exterriti dixerunt mutuo: " Propter pecuniam, quam rettulimus prius in saccis nostris, introducti sumus, ut irruant in nos et violenter subiciant servituti et nos et asinos nostros ".</seg>
          <seg type="verse" n="19">Quam ob rem in ipsis foribus accedentes ad dispensatorem domus</seg>
          <seg type="verse" n="20">locuti sunt: " Oramus, domine, ut audias nos. Iam ante descendimus, ut emeremus escas;</seg>
          <seg type="verse" n="21">quibus emptis, cum venissemus ad deversorium, aperuimus saccos nostros et invenimus pecuniam in ore saccorum; quam nunc eodem pondere reportavimus.</seg>
          <seg type="verse" n="22">Sed et aliud attulimus argentum, ut emamus, quae nobis necessaria sunt. Non est in nostra conscientia, quis posuerit argentum in marsupiis nostris.</seg>
          <seg type="verse" n="23">At ille respondit: " Pax vobiscum, nolite timere. Deus vester et Deus patris vestri dedit vobis thesauros in saccis vestris; nam pecuniam, quam dedistis mihi, probatam ego habeo ". Eduxitque ad eos Simeon.</seg>
          <seg type="verse" n="24">Et introductis domum attulit aquam, et laverunt pedes suos; deditque pabulum asinis eorum.</seg>
          <seg type="verse" n="25">Illi vero parabant munera, donec ingrederetur Ioseph meridie; audierant enim quod ibi comesturi essent panem.</seg>
          <seg type="verse" n="26">Igitur ingressus est Ioseph domum suam, obtuleruntque ei munera tenentes in manibus suis; et adoraverunt proni in terram.</seg>
          <seg type="verse" n="27">At ille, clementer resalutatis eis, interrogavit eos dicens: " Salvusne est pater vester senex, de quo dixeratis mihi? Adhuc vivit? ".</seg>
          <seg type="verse" n="28">Qui responderunt: " Sospes est servus tuus pater noster, adhuc vivit ". Et incurvati adoraverunt eum.</seg>
          <seg type="verse" n="29">Attollens autem Ioseph oculos vidit Beniamin fratrem suum uterinum et ait: " Iste est frater vester parvulus, de quo dixeratis mihi? ". Et rursum: " Deus, inquit, misereatur tui, fili mi ".</seg>
          <seg type="verse" n="30">Festinavitque, quia commota fuerant viscera eius super fratre suo, et erumpebant lacrimae; et introiens cubiculum flevit.</seg>
          <seg type="verse" n="31">Rursumque, lota facie, egressus continuit se et ait: " Ponite panes ".</seg>
          <seg type="verse" n="32">Quibus appositis, seorsum Ioseph et seorsum fratribus, Aegyptiis quoque, qui vescebantur simul, seorsum ­ illicitum est enim Aegyptiis comedere cum Hebraeis, et profanum putant huiuscemodi convivium ­</seg>
          <seg type="verse" n="33">sederunt coram eo, primogenitus iuxta primogenita sua et minimus iuxta aetatem suam. Et mirabantur nimis,</seg>
          <seg type="verse" n="34">sumptis partibus, quas ab eo acceperant; maiorque pars venit Beniamin, ita ut quinque partibus excederet. Biberuntque et inebriati sunt cum eo.</seg>
        </div>
        <div type="chapter" n="44">
          <seg type="verse" n="1">Praecepit autem Ioseph dispensatori domus suae dicens: " Imple saccos eorum frumento, quantum possunt capere, et pone pecuniam singulorum in summitate sacci.</seg>
          <seg type="verse" n="2">Scyphum autem meum argenteum et pretium, quod dedit tritici, pone in ore sacci iunioris ". Factumque est ita.</seg>
          <seg type="verse" n="3">Et, orto mane, dimissi sunt cum asinis suis.</seg>
          <seg type="verse" n="4">Iamque urbem exierant et processerant paululum, tunc Ioseph, arcessito dispensatore domus: " Surge, inquit, et persequere viros; et apprehensis dicito: "Quare reddidistis malum pro bono? Cur furati estis mihi scyphum argenteum?</seg>
          <seg type="verse" n="5">Nonne ipse est, in quo bibit dominus meus et in quo augurari solet? Pessimam rem fecistis!" ".</seg>
          <seg type="verse" n="6">Fecit ille, ut iusserat, et apprehensis per ordinem locutus est.</seg>
          <seg type="verse" n="7">Qui responderunt: " Quare sic loquitur dominus noster? Absit a servis tuis, ut tantum flagitii commiserimus.</seg>
          <seg type="verse" n="8">Pecuniam, quam invenimus in summitate saccorum, reportavimus ad te de terra Chanaan; et quomodo consequens est, ut furati simus de domo domini tui aurum vel argentum?</seg>
          <seg type="verse" n="9">Apud quemcumque fuerit inventum servorum tuorum, quod quaeris, moriatur; et nos erimus servi domini nostri ".</seg>
          <seg type="verse" n="10">Qui dixit eis: " Fiat iuxta vestram sententiam: apud quemcumque fuerit inventum, ipse sit servus meus; vos autem eritis innoxii ".</seg>
          <seg type="verse" n="11">Itaque festinato deponentes in terram saccos aperuerunt singuli.</seg>
          <seg type="verse" n="12">Quos scrutatus incipiens a maiore usque ad minimum invenit scyphum in sacco Beniamin.</seg>
          <seg type="verse" n="13">At illi, scissis vestibus, oneratisque rursum asinis, reversi sunt in oppidum.</seg>
          <seg type="verse" n="14">Et Iudas cum fratribus ingressus est ad Ioseph ­ necdum enim de loco abierat ­ omnesque ante eum pariter in terram corruerunt.</seg>
          <seg type="verse" n="15">Quibus ille ait: " Cur sic agere voluistis? An ignoratis quod non sit similis mei in augurandi scientia? ".</seg>
          <seg type="verse" n="16">Cui Iudas: " Quid respondebimus, inquit, domino meo? Vel quid loquemur aut iuste poterimus obtendere? Deus invenit iniquitatem servorum tuorum; en omnes servi sumus domini mei, et nos et apud quem inventus est scyphus.</seg>
          <seg type="verse" n="17">Respondit Ioseph: " Absit a me, ut sic agam! Qui furatus est scyphum, ipse sit servus meus; vos autem abite liberi ad patrem vestrum ".</seg>
          <seg type="verse" n="18">Accedens autem propius Iudas confidenter ait: " Oro, domine mi, loquatur servus tuus verbum in auribus tuis, et ne irascaris famulo tuo; tu es enim sicut pharao!</seg>
          <seg type="verse" n="19">Dominus meus interrogavit prius servos suos: "Habetis patrem aut fratrem?".</seg>
          <seg type="verse" n="20">Et nos respondimus domino meo: "Est nobis pater senex et puer parvulus, qui in senectute illius natus est, cuius uterinus frater mortuus est; et ipse solus superest a matre sua, pater vero tenere diligit eum" ".</seg>
          <seg type="verse" n="21">Dixistique servis tuis: "Adducite eum ad me, et ponam oculos meos super illum".</seg>
          <seg type="verse" n="22">Suggessimus domino meo: "Non potest puer relinquere patrem suum; si enim illum dimiserit, morietur".</seg>
          <seg type="verse" n="23">Et dixisti servis tuis: "Nisi venerit frater vester minimus vobiscum, non videbitis amplius faciem meam".</seg>
          <seg type="verse" n="24">Cum ergo ascendissemus ad famulum tuum patrem nostrum, narravimus ei omnia, quae locutus est dominus meus,</seg>
          <seg type="verse" n="25">et dixit pater noster: "Revertimini et emite nobis parum tritici".</seg>
          <seg type="verse" n="26">Cui diximus: "Ire non possumus. Si frater noster minimus descenderit nobiscum, proficiscemur simul; alioquin, illo absente, non poterimus videre faciem viri".</seg>
          <seg type="verse" n="27">Ad quae servus tuus pater meus respondit: "Vos scitis quod duos genuerit mihi uxor mea.</seg>
          <seg type="verse" n="28">Egressus est unus a me, et dixi: Bestia devoravit eum! Et hucusque non comparet.</seg>
          <seg type="verse" n="29">Si tuleritis et istum a facie mea, et aliquid ei in via contigerit, deducetis canos meos cum maerore ad inferos".</seg>
          <seg type="verse" n="30">Igitur, si intravero ad servum tuum patrem meum, et puer defuerit ­ cum anima illius ex huius anima pendeat ­</seg>
          <seg type="verse" n="31">videritque eum non esse nobiscum, morietur; et deducent famuli tui canos eius cum dolore ad inferos.</seg>
          <seg type="verse" n="32">Servus tuus pro puero patri meo spopondit: Nisi reduxero eum, peccati reus ero in patrem meum omni tempore.</seg>
          <seg type="verse" n="33">Manebo itaque servus tuus pro puero in ministerio domini mei, et puer ascendat cum fratribus suis.</seg>
          <seg type="verse" n="34">Non enim possum redire ad patrem meum, absente puero, ne calamitatis, quae oppressura est patrem meum, testis assistam ".</seg>
        </div>
        <div type="chapter" n="45">
          <seg type="verse" n="1">Non se poterat ultra cohibere Ioseph omnibus coram astantibus, unde clamavit: " Egredimini, cuncti, foras! ". Et nemo aderat cum eo, quando manifestavit se fratribus suis.</seg>
          <seg type="verse" n="2">Elevavitque vocem cum fletu, quam audierunt Aegyptii omnisque domus pharaonis.</seg>
          <seg type="verse" n="3">Et dixit Ioseph fratribus suis: " Ego sum Ioseph! Adhuc pater meus vivit? ". Nec poterant respondere fratres nimio terrore perterriti.</seg>
          <seg type="verse" n="4">Ad quos ille clementer: " Accedite, inquit, ad me ". Et cum accessissent prope: " Ego sum, ait, Ioseph frater vester, quem vendidistis in Aegyptum.</seg>
          <seg type="verse" n="5">Nolite contristari, neque vobis durum esse videatur quod vendidistis me in his regionibus. Pro salute enim vestra misit me Deus ante vos in Aegyptum.</seg>
          <seg type="verse" n="6">Biennium est enim quod coepit fames esse in terra, et adhuc quinque anni restant, quibus nec arari poterit nec meti.</seg>
          <seg type="verse" n="7">Praemisitque me Deus, ut reservemini super terram, et servetur vita vestra in salvationem magnam.</seg>
          <seg type="verse" n="8">Non vestro consilio, sed Dei voluntate huc missus sum, qui fecit me quasi patrem pharaonis et dominum universae domus eius ac principem in omni terra Aegypti.</seg>
          <seg type="verse" n="9">Festinate et ascendite ad patrem meum et dicetis ei: "Haec mandat filius tuus Ioseph: Deus fecit me dominum universae terrae Aegypti; descende ad me, ne moreris.</seg>
          <seg type="verse" n="10">Et habitabis in terra Gessen; erisque iuxta me tu et filii tui et filii filiorum tuorum, oves tuae et armenta tua et universa, quae possides.</seg>
          <seg type="verse" n="11">Ibique te pascam ­ adhuc enim quinque anni residui sunt famis ­ ne et tu pereas et domus tua et omnia, quae possides".</seg>
          <seg type="verse" n="12">En oculi vestri et oculi fratris mei Beniamin vident quia os meum est, quod loquitur ad vos.</seg>
          <seg type="verse" n="13">Nuntiate patri meo universam gloriam meam in Aegypto et cuncta, quae vidistis. Festinate et adducite eum ad me ".</seg>
          <seg type="verse" n="14">Cumque amplexatus recidisset in collum Beniamin fratris sui, flevit, illo quoque similiter flente, super collum eius.</seg>
          <seg type="verse" n="15">Osculatusque est Ioseph omnes fratres suos et ploravit super singulos. Post quae ausi sunt loqui ad eum.</seg>
          <seg type="verse" n="16">Auditumque est et celebri sermone vulgatum in aula regis: " Venerunt fratres Ioseph! ". Et gavisus est pharao atque omnis familia eius.</seg>
          <seg type="verse" n="17">Dixitque ad Ioseph, ut imperaret fratribus suis dicens: " Onerantes iumenta ite in terram Chanaan</seg>
          <seg type="verse" n="18">et tollite inde patrem vestrum et cognationem et venite ad me; et ego dabo vobis omnia bona Aegypti, ut comedatis medullam terrae.</seg>
          <seg type="verse" n="19">Praecipe etiam: tollite plaustra de terra Aegypti ad subvectionem parvulorum vestrorum ac coniugum et tollite patrem vestrum et properate quantocius venientes.</seg>
          <seg type="verse" n="20">Nec doleatis super supellectilem vestram, quia omnes opes Aegypti vestrae erunt ".</seg>
          <seg type="verse" n="21">Feceruntque filii Israel, ut eis mandatum fuerat. Quibus dedit Ioseph plaustra secundum pharaonis imperium et cibaria in itinere.</seg>
          <seg type="verse" n="22">Singulis quoque proferri iussit vestimentum mutatorium; Beniamin vero dedit trecentos argenteos cum quinque</seg>
          <seg type="verse" n="23">vestimentis mutatoriis. Patri suo misit similiter asinos decem, qui subveherent ex omnibus divitiis Aegypti, et totidem asinas triticum et panem et cibum pro itinere portantes.</seg>
          <seg type="verse" n="24">Dimisit ergo fratres suos et proficiscentibus ait: " Ne irascamini in via! ".</seg>
          <seg type="verse" n="25">Qui ascendentes ex Aegypto venerunt in terram Chanaan ad patrem suum Iacob</seg>
          <seg type="verse" n="26">et nuntiaverunt ei dicentes: " Ioseph vivit et ipse dominatur in omni terra Aegypti! ". At cor eius frigidum mansit; non enim credebat eis.</seg>
          <seg type="verse" n="27">Tunc referebant omnia verba Ioseph, quae dixerat eis. Cumque vidisset plaustra et universa, quae miserat ad adducendum eum, revixit spiritus eius,</seg>
          <seg type="verse" n="28">et ait: " Sufficit mihi, si adhuc Ioseph filius meus vivit. Vadam et videbo illum, antequam moriar ".</seg>
        </div>
        <div type="chapter" n="46">
          <seg type="verse" n="1">Profectusque Israel cum omnibus, quae habebat, venit Bersabee et, mactatis ibi victimis Deo patris sui Isaac,</seg>
          <seg type="verse" n="2">audivit eum per visionem noctis vocantem se: " Iacob, Iacob! ". Cui respondit: " Ecce adsum! ".</seg>
          <seg type="verse" n="3">Ait illi: " Ego sum Deus, Deus patris tui. Noli timere descendere in Aegyptum, quia in gentem magnam faciam te ibi.</seg>
          <seg type="verse" n="4">Ego descendam tecum illuc et ego inde adducam te revertentem; Ioseph quoque ponet manus suas super oculos tuos ".</seg>
          <seg type="verse" n="5">Surrexit igitur Iacob a Bersabee, tuleruntque eum filii cum parvulis et uxoribus suis in plaustris, quae miserat pharao ad portandum senem,</seg>
          <seg type="verse" n="6">sumpserunt quoque omnia, quae possederant in terra Chanaan; veneruntque in Aegyptum Iacob et omne semen eius,</seg>
          <seg type="verse" n="7">filii eius et nepotes, filiae et cuncta simul progenies.</seg>
          <seg type="verse" n="8">Haec sunt autem nomina filiorum Israel, qui ingressi sunt in Aegyptum, ipse cum liberis suis.Primogenitus Ruben.</seg>
          <seg type="verse" n="9">Filii Ruben: Henoch et Phallu et Hesron et Charmi.</seg>
          <seg type="verse" n="10">Filii Simeon: Iamuel et Iamin et Ahod et Iachin et Sohar et Saul filius Chananitidis.</seg>
          <seg type="verse" n="11">Filii Levi: Gerson et Caath et Merari.</seg>
          <seg type="verse" n="12">Filii Iudae: Her et Onan et Sela et Phares et Zara. Mortui sunt autem Her et Onan in terra Chanaan. Natique sunt filii Phares: Esrom et Hamul.</seg>
          <seg type="verse" n="13">Filii Issachar: Thola et Phua et Iasub et Semron.</seg>
          <seg type="verse" n="14">Filii Zabulon: Sared et Elon et Iahelel.</seg>
          <seg type="verse" n="15">Hi filii Liae, quos genuit in Paddanaram, cum Dina filia sua. Omnes animae filiorum eius et filiarum triginta tres.</seg>
          <seg type="verse" n="16">Filii Gad: Sephon et Haggi, Suni et Esebon, Heri et Arodi et Areli.</seg>
          <seg type="verse" n="17">Filii Aser: Iemna et lesua et Isui et Beria, Sara quoque soror eorum. Filii Beria: Heber et Melchiel.</seg>
          <seg type="verse" n="18">Hi filii Zelphae, quam dedit Laban Liae filiae suae; et hos genuit Iacob: sedecim animas.</seg>
          <seg type="verse" n="19">Filii Rachel uxoris Iacob: Ioseph et Beniamin.</seg>
          <seg type="verse" n="20">Natique sunt Ioseph filii in terra Aegypti, quos genuit ei Aseneth filia Putiphare sacerdotis Heliopoleos: Manasses et Ephraim.</seg>
          <seg type="verse" n="21">Filii Beniamin: Bela et Bochor et Asbel, Gera et Naaman et Echi et Ros, Mophim et Huphim et Ared.</seg>
          <seg type="verse" n="22">Hi filii Rachel, quos genuit Iacob: omnes animae quattuordecim.</seg>
          <seg type="verse" n="23">Filii Dan: Husim.</seg>
          <seg type="verse" n="24">Filii Nephthali: Iasiel et Guni et Ieser et Sellem.</seg>
          <seg type="verse" n="25">Hi filii Bilhae, quam dedit Laban Racheli filiae suae; et hos genuit Iacob: omnes animae septem.</seg>
          <seg type="verse" n="26">Cunctae animae, quae ingressae sunt cum Iacob in Aegyptum et egressae de femore illius, absque uxoribus filiorum eius, sexaginta sex.</seg>
          <seg type="verse" n="27">Filii autem Ioseph, qui nati sunt ei in terra Aegypti, animae duae. Omnes animae domus Iacob, quae ingressae sunt in Aegyptum, fuere septuaginta.</seg>
          <seg type="verse" n="28">Misit autem Iudam ante se ad Ioseph, ut nuntiaret et occurreret in Gessen.</seg>
          <seg type="verse" n="29">Et venerunt in terram Gessen. Iunctoque Ioseph curru suo, ascendit obviam patri suo in Gessen; vidensque eum irruit super collum eius et inter amplexus diu flevit.</seg>
          <seg type="verse" n="30">Dixitque Israel ad Ioseph: " Iam laetus moriar, quia vidi faciem tuam et superstitem te relinquo ".</seg>
          <seg type="verse" n="31">Et ille locutus est ad fratres suos et ad omnem domum patris sui: " Ascendam et nuntiabo pharaoni dicamque ei: Fratres mei et domus patris mei, qui erant in terra Chanaan, venerunt ad me.</seg>
          <seg type="verse" n="32">Et sunt viri pastores ovium curamque habent alendorum gregum; pecora sua et armenta et omnia, quae habere potuerunt, adduxerunt secum.</seg>
          <seg type="verse" n="33">Cumque vocaverit vos et dixerit: "Quod est opus vestrum?".</seg>
          <seg type="verse" n="34">Respondebitis: "Viri pastores sumus servi tui ab infantia nostra usque in praesens et nos et patres nostri". Haec autem dicetis, ut habitare possitis in terra Gessen, quia detestantur Aegyptii omnes pastores ovium.</seg>
        </div>
        <div type="chapter" n="47">
          <seg type="verse" n="1">Ingressus ergo Ioseph nun tiavit pharaoni dicens: " Pater meus et fratres, oves eorum et armenta et cuncta, quae possident, venerunt de terra Chanaan; et ecce consistunt in terra Gessen ".</seg>
          <seg type="verse" n="2">Ex omnibus fratribus suis quinque viros statuit coram rege,</seg>
          <seg type="verse" n="3">quos ille interrogavit: " Quid habetis operis? ". Responderunt: " Pastores ovium sumus servi tui et nos et patres nostri ".</seg>
          <seg type="verse" n="4">Dixeruntque ad pharaonem: " Ad peregrinandum in terra venimus, quoniam non est herba gregibus servorum tuorum, ingravescente fame, in terra Chanaan petimusque, ut esse nos iubeas servos tuos in terra Gessen ".</seg>
          <seg type="verse" n="5">Dixit itaque rex ad Ioseph: " Pater tuus et fratres tui venerunt ad te.</seg>
          <seg type="verse" n="6">Terra Aegypti in conspectu tuo est; in optimo loco fac eos habitare et trade eis terram Gessen. Quod si nosti in eis esse viros industrios, constitue illos magistros pecorum meorum ".</seg>
          <seg type="verse" n="7">Post haec introduxit Ioseph patrem suum ad regem et statuit eum coram eo, qui benedicens illi</seg>
          <seg type="verse" n="8">et interrogatus ab eo: " Quot sunt dies annorum vitae tuae? ",</seg>
          <seg type="verse" n="9">respondit: " Dies peregrinationis meae centum triginta annorum sunt, parvi et mali; et non pervenerunt usque ad dies patrum meorum, quibus peregrinati sunt ".</seg>
          <seg type="verse" n="10">Et benedicto rege, egressus est foras.</seg>
          <seg type="verse" n="11">Ioseph vero patri et fratribus suis dedit possessionem in Aegypto in optimo terrae loco, in terra Ramesses, ut praeceperat pharao;</seg>
          <seg type="verse" n="12">et alebat eos omnemque domum patris sui praebens cibaria singulis.</seg>
          <seg type="verse" n="13">In tota terra panis deerat, et oppresserat fames terram valde, defecitque terra Aegypti et terra Chanaan prae fame.</seg>
          <seg type="verse" n="14">E quibus omnem pecuniam congregavit pro venditione frumenti et intulit eam in aerarium regis.</seg>
          <seg type="verse" n="15">Cumque defecisset emptoribus pretium, venit cuncta Aegyptus ad Ioseph dicens: " Da nobis panes! Quare morimur coram te, deficiente pecunia? ".</seg>
          <seg type="verse" n="16">Quibus ille respondit: " Adducite pecora vestra, et dabo vobis pro eis cibos, si pretium non habetis ".</seg>
          <seg type="verse" n="17">Quae cum adduxissent, dedit eis alimenta pro equis et ovibus et bobus et asinis; sustentavitque eos illo anno pro commutatione pecorum.</seg>
          <seg type="verse" n="18">Venerunt quoque anno secundo et dixerunt ei: " Non celamus dominum nostrum quod, deficiente pecunia, pecora transierunt ad dominum nostrum; nec clam te est quod absque corporibus et terra nihil habeamus.</seg>
          <seg type="verse" n="19">Cur ergo moriemur, te vidente, et nos et terra nostra? Eme nos et terram nostram in servitutem regiam et praebe semina, ne, pereunte cultore, redigatur terra in solitudinem ".</seg>
          <seg type="verse" n="20">Emit igitur Ioseph omnem terram Aegypti, vendentibus singulis possessiones suas prae magnitudine famis. Subiecitque eam pharaoni</seg>
          <seg type="verse" n="21">et cunctos populos eius redegit ei in servitutem, a novissimis terminis Aegypti usque ad extremos fines eius.</seg>
          <seg type="verse" n="22">Terram autem sacerdotum non emit, qui cibariis a rege statutis fruebantur, et idcirco non sunt compulsi vendere possessiones suas.</seg>
          <seg type="verse" n="23">Dixit ergo Ioseph ad populos: " En, ut cernitis, et vos et terram vestram pharao possidet; accipite semina et serite agros,</seg>
          <seg type="verse" n="24">ut fruges habere possitis. Quintam partem regi dabitis; quattuor reliquas permitto vobis in sementem et in cibum familiis et liberis vestris ".</seg>
          <seg type="verse" n="25">Qui responderunt: " Tu salvasti nos! Respiciat nos tantum dominus noster, et laeti serviemus regi ".</seg>
          <seg type="verse" n="26">Ex eo tempore usque in praesentem diem in universa terra Aegypti regibus quinta pars solvitur; et factum est a Ioseph in legem absque terra sacerdotali, quae libera ab hac condicione est.</seg>
          <seg type="verse" n="27">Habitavit ergo Israel in Aegypto, id est in terra Gessen, et possedit eam; auctusque est et multiplicatus nimis.</seg>
          <seg type="verse" n="28">Et vixit Iacob in terra Aegypti decem et septem annis; factique sunt omnes dies vitae illius centum quadraginta septem annorum.</seg>
          <seg type="verse" n="29">Cumque appropinquare cerneret diem mortis suae, vocavit filium suum Ioseph et dixit ad eum: " Si inveni gratiam in conspectu tuo, pone manum tuam sub femore meo et facies mihi misericordiam et veritatem, ut non sepelias me in Aegypto,</seg>
          <seg type="verse" n="30">sed dormiam cum patribus meis, et auferas me de terra hac condasque in sepulcro maiorum meorum ". Cui respondit Ioseph: " Ego faciam, quod iussisti ".</seg>
          <seg type="verse" n="31">Et ille: " Iura ergo, inquit, mihi! ". Quo iurante, adoravit Israel conversus ad lectuli caput.</seg>
        </div>
        <div type="chapter" n="48">
          <seg type="verse" n="1">His ita transactis, nuntiatum est Ioseph quod aegrotaret pater suus. Et assumpsit secum duos filios Manasse et Ephraim.</seg>
          <seg type="verse" n="2">Dictumque est seni: " Ecce filius tuus Ioseph venit ad te ". Qui confortatus sedit in lectulo</seg>
          <seg type="verse" n="3">et ingresso ad se ait: " Deus omnipotens apparuit mihi in Luza, quae est in terra Chanaan, benedixitque mihi</seg>
          <seg type="verse" n="4">et ait: "Ego te augebo et multiplicabo et faciam te in multitudinem populorum; daboque tibi terram hanc et semini tuo post te in possessionem sempiternam".</seg>
          <seg type="verse" n="5">Duo ergo filii tui, qui nati sunt tibi in terra Aegypti, antequam huc venirem ad te, mei erunt: Ephraim et Manasses sicut Ruben et Simeon reputabuntur mihi.</seg>
          <seg type="verse" n="6">Reliquos autem, quos genueris post eos, tui erunt et nomine fratrum suorum vocabuntur in possessionibus suis.</seg>
          <seg type="verse" n="7">Mihi enim, quando veniebam de Paddanaram, mortua est Rachel mater tua in terra Chanaan in ipso itinere, cum adhuc esset spatium aliquod usque ad Ephratham, et sepelivi eam iuxta viam Ephrathae, quae alio nomine appellatur Bethlehem ".</seg>
          <seg type="verse" n="8">Videns autem filios eius dixit ad eum: " Qui sunt isti? ".</seg>
          <seg type="verse" n="9">Respondit: " Filii mei sunt, quos donavit mihi Deus in hoc loco ". " Adduc, inquit, eos ad me, ut benedicam illis! ".</seg>
          <seg type="verse" n="10">Oculi enim Israel caligabant prae nimia senectute, et clare videre non poterat. Applicitosque ad se deosculatus et circumplexus eos</seg>
          <seg type="verse" n="11">dixit ad filium suum: " Non sum fraudatus aspectu tuo; insuper ostendit mihi Deus semen tuum ".</seg>
          <seg type="verse" n="12">Cumque tulisset eos Ioseph de gremio patris, adoravit pronus in terram.</seg>
          <seg type="verse" n="13">Et posuit Ephraim ad dexteram suam, id est ad sinistram Israel, Manassen vero in sinistra sua, ad dexteram scilicet patris; applicuitque ambos ad eum.</seg>
          <seg type="verse" n="14">Qui extendens manum dexteram, posuit super caput Ephraim minoris fratris, sinistram autem super caput Manasse, qui maior natu erat, commutans manus.</seg>
          <seg type="verse" n="15">Benedixitque Iacob Ioseph et ait: Deus, in cuius conspectu ambulaveruntpatres mei Abraham et Isaac,Deus, qui pascit me ab adulescentia meausque in praesentem diem,</seg>
          <seg type="verse" n="16">Angelus, qui eruit me de cunctis malis,benedicat pueris istis!Et invocetur super eos nomen meum,nomina quoque patrum meorum Abraham et Isaac,et crescant in multitudinemsuper terram! ".</seg>
          <seg type="verse" n="17">Videns autem Ioseph quod posuisset pater suus dexteram manum super caput Ephraim, graviter accepit et apprehensam manum patris levare conatus est de capite Ephraim et transferre super caput Manasse.</seg>
          <seg type="verse" n="18">Dixitque ad patrem: " Non ita convenit, pater, quia hic est primogenitus; pone dexteram tuam super caput eius! ".</seg>
          <seg type="verse" n="19">Qui renuens ait: " Scio, fili mi, scio; et iste quidem erit in populos et multiplicabitur, sed frater eius minor maior erit illo, et semen illius crescet in plenitudinem gentium ".</seg>
          <seg type="verse" n="20">Benedixitque eis in die illo dicens: In te benedicet Israel atque dicet: "Faciat te Deus sicut Ephraim et sicut Manasse!" ".Constituitque Ephraim ante Manassen.</seg>
          <seg type="verse" n="21">Et ait ad Ioseph filium suum: " En ego morior, et erit Deus vobiscum reducetque vos ad terram patrum vestrorum.</seg>
          <seg type="verse" n="22">Do tibi partem unam extra fratres tuos, quam tuli de manu Amorraei in gladio et arcu meo ".</seg>
        </div>
        <div type="chapter" n="49">
          <seg type="verse" n="1">Vocavit autem Iacob filios suos et ait eis: " Congrega mini, ut annuntiem, quae ventura sunt vobis in diebus novissimis.</seg>
          <seg type="verse" n="2">Congregamini et audite, filii Iacob,audite Israel patrem vestrum!</seg>
          <seg type="verse" n="3">Ruben primogenitus meus,tu fortitudo mea et principium roboris mei;prior in dignitate, maior in robore!</seg>
          <seg type="verse" n="4">Ebulliens sicut aqua non excellas,quia ascendisti cubile patris tuiet maculasti stratum meum.</seg>
          <seg type="verse" n="5">Simeon et Levi fratres,vasa violentiae arma eorum.</seg>
          <seg type="verse" n="6">In consilium eorum ne veniat anima mea,et in coetu illorum non sit gloria mea;quia in furore suo occiderunt virumet in voluntate sua subnervaverunt tauros.</seg>
          <seg type="verse" n="7">Maledictus furor eorum, quia pertinax,et indignatio eorum, quia dura!Dividam eos in Iacobet dispergam eos in Israel.</seg>
          <seg type="verse" n="8">Iuda, te laudabunt fratres tui;manus tua in cervicibus inimicorum tuorum;adorabunt te filii patris tui.</seg>
          <seg type="verse" n="9">Catulus leonis Iuda:a praeda, fili mi, ascendisti;requiescens accubuit ut leoet quasi leaena; quis suscitabit eum?</seg>
          <seg type="verse" n="10">Non auferetur sceptrum de Iudaet baculus ducis de pedibus eius,donec veniat ille, cuius est,et cui erit oboedientia gentium;</seg>
          <seg type="verse" n="11">ligans ad vineam pullum suumet ad vitem filium asinae suae,lavabit in vino stolam suamet in sanguine uvae pallium suum;</seg>
          <seg type="verse" n="12">nigriores sunt oculi eius vinoet dentes eius lacte candidiores.</seg>
          <seg type="verse" n="13">Zabulon in litore maris habitabitet in statione navium,pertingens usque ad Sidonem.</seg>
          <seg type="verse" n="14">Issachar asinus fortis,accubans inter caulas</seg>
          <seg type="verse" n="15">vidit requiem quod esset bona,et terram quod optima;et supposuit umerum suum ad portandumfactusque est tributis serviens.</seg>
          <seg type="verse" n="16">Dan iudicabit populum suumsicut una tribuum Israel.</seg>
          <seg type="verse" n="17">Fiat Dan coluber in via,cerastes in semita,mordens calcanea equi,ut cadat ascensor eius retro.</seg>
          <seg type="verse" n="18">Salutare tuum exspectabo, Domine!</seg>
          <seg type="verse" n="19">Gad, latrones aggredientur eum,ipse autem aggredietur calcaneum eorum.</seg>
          <seg type="verse" n="20">Aser, pinguis panis eius,et praebebit delicias regales.</seg>
          <seg type="verse" n="21">Nephthali cerva emissa,dans cornua pulchra.</seg>
          <seg type="verse" n="22">Arbor fructifera Ioseph,arbor fructifera super fontem:rami transcendunt murum.</seg>
          <seg type="verse" n="23">Sed exasperaverunt eum et iurgati sunt,et adversati sunt illi habentes iacula.</seg>
          <seg type="verse" n="24">Et confractus est arcus eorum,et dissoluti sunt nervi brachiorum eorumper manus Potentis Iacob,per nomen Pastoris, Lapidis Israel.</seg>
          <seg type="verse" n="25">Deus patris tui erit adiutor tuus,et Omnipotens benedicet tibibenedictionibus caeli desuper,benedictionibus abyssi iacentisdeorsum,benedictionibus uberum et vulvae.</seg>
          <seg type="verse" n="26">Benedictiones patris tui confortatae suntsuper benedictiones montium aeternorum,desiderium collium antiquorum;fiant in capite Iosephet in vertice nazaraei inter fratres suos.</seg>
          <seg type="verse" n="27">Beniamin lupus rapax;mane comedet praedamet vespere dividet spolia ".</seg>
          <seg type="verse" n="28">Omnes hi in tribubus Israel duodecim. Haec locutus est eis pater suus benedixitque singulis benedictionibus propriis.</seg>
          <seg type="verse" n="29">Et praecepit eis dicens: " Ego congregor ad populum meum; sepelite me cum patribus meis in spelunca Machpela, quae est in agro Ephron Hetthaei</seg>
          <seg type="verse" n="30">contra Mambre in terra Chanaan, quam emit Abraham cum agro ab Ephron Hetthaeo in possessionem sepulcri;</seg>
          <seg type="verse" n="31">ibi sepelierunt eum et Saram uxorem eius, ibi sepultus est Isaac cum Rebecca coniuge sua, ibi et Lia condita iacet ".</seg>
          <seg type="verse" n="32">Finitisque mandatis, quibus filios instruebat, collegit pedes suos super lectulum et obiit; appositusque est ad populum suum.</seg>
        </div>
        <div type="chapter" n="50">
          <seg type="verse" n="1">Ioseph ruit super faciem patris flens et deosculans eum.</seg>
          <seg type="verse" n="2">Praecepitque servis suis medicis, ut aromatibus condirent patrem.</seg>
          <seg type="verse" n="3">Quibus iussa explentibus, transierunt quadraginta dies; iste quippe mos erat cadaverum conditorum. Flevitque eum Aegyptus septuaginta diebus.</seg>
          <seg type="verse" n="4">Et, expleto planctus tempore, locutus est Ioseph ad familiam pharaonis: Si inveni gratiam in conspectu vestro, loquimini in auribus pharaonis,</seg>
          <seg type="verse" n="5">eo quod pater meus adiuraverit me dicens: "En morior; in sepulcro meo, quod fodi mihi in terra Chanaan, sepelies me"; ascendam nunc et sepeliam patrem meum ac revertar ".</seg>
          <seg type="verse" n="6">Dixitque ei pharao: " Ascende et sepeli patrem tuum, sicut adiuratus es.</seg>
          <seg type="verse" n="7">Quo ascendente, ierunt cum eo omnes servi pharaonis, senes domus eius cunctique maiores natu terrae Aegypti,</seg>
          <seg type="verse" n="8">domus Ioseph cum fratribus suis, absque parvulis et gregibus atque armentis, quae dereliquerant in terra Gessen.</seg>
          <seg type="verse" n="9">Habuit quoque in comitatu currus et equites; et facta est turba non modica.</seg>
          <seg type="verse" n="10">Veneruntque ad Gorenatad (id est Aream rhamni), quae sita est trans Iordanem; ubi celebrantes exsequias planctu magno atque vehementi impleverunt septem dies.</seg>
          <seg type="verse" n="11">Quod cum vidissent habitatores terrae Chanaan, dixerunt: " Planctus magnus est iste Aegyptiis "; et idcirco vocatum est nomen loci illius Abelmesraim (id est Planctus Aegypti).</seg>
          <seg type="verse" n="12">Fecerunt ergo filii Iacob, sicut praeceperat eis;</seg>
          <seg type="verse" n="13">et portantes eum in terram Chanaan sepelierunt eum in spelunca Machpela, quam emerat Abraham cum agro in possessionem sepulcri ab Ephron Hetthaeo contra faciem Mambre.</seg>
          <seg type="verse" n="14">Reversusque est Ioseph in Aegyptum cum fratribus suis et omni comitatu, sepulto patre.</seg>
          <seg type="verse" n="15">Quo mortuo, timentes fratres eius et mutuo colloquentes: " Ne forte memor sit iniuriae, quam passus est, et reddat nobis omne malum, quod fecimus ",</seg>
          <seg type="verse" n="16">mandaverunt ei dicentes: " Pater tuus praecepit nobis, antequam moreretur,</seg>
          <seg type="verse" n="17">ut haec tibi verbis illius diceremus: "Obsecro, ut obliviscaris sceleris fratrum tuorum et peccati atque malitiae, quam exercuerunt in te". Nos quoque oramus, ut servis Dei patris tui dimittas iniquitatem hanc. Quibus auditis, flevit Ioseph.</seg>
          <seg type="verse" n="18">Veneruntque ad eum fratres sui et proni coram eo dixerunt: " Servi tui sumus ".</seg>
          <seg type="verse" n="19">Quibus ille respondit: " Nolite timere. Num Dei possumus resistere voluntati?</seg>
          <seg type="verse" n="20">Vos cogitastis de me malum; sed Deus vertit illud in bonum, ut exaltaret me, sicut in praesentiarum cernitis, et salvos faceret multos populos.</seg>
          <seg type="verse" n="21">Nolite timere: ego pascam vos et parvulos vestros ". Consolatusque est eos et blande ac leniter est locutus.</seg>
          <seg type="verse" n="22">Et habitavit in Aegypto cum omni domo patris sui; vixitque centum decem annis</seg>
          <seg type="verse" n="23">et vidit Ephraim filios usque ad tertiam generationem; filii quoque Machir filii Manasse nati sunt in genibus Ioseph.</seg>
          <seg type="verse" n="24">Quibus transactis, locutus est fratribus suis: " Post mortem meam Deus visitabit vos et ascendere vos faciet de terra ista ad terram, quam iuravit Abraham, Isaac et Iacob ".</seg>
          <seg type="verse" n="25">Cumque adiurasset eos atque dixisset: " Deus visitabit vos; asportate ossa mea vobiscum de loco isto ",</seg>
          <seg type="verse" n="26">mortuus est, expletis centum decem vitae suae annis. Et conditus aromatibus repositus est in loculo in Aegypto.</seg>
        </div>
      </div>
    </body>
  </text>
</cesDoc>

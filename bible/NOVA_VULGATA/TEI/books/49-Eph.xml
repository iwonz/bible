<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader/>
  <text>
    <body>
      <div type="book" n="Eph">
        <div type="chapter" n="1">
          <ab n="1">Paulus, apostolus Christi Iesu per voluntatem Dei, sanctis, qui sunt Ephesi, et fidelibus in Christo Iesu:</ab>
          <ab n="2">gratia vobis et pax a Deo Patre nostro et Domino Iesu Christo.</ab>
          <ab n="3">Benedictus Deus et Pater Domini nostri Iesu Christi,qui benedixit nos in omni benedictione spiritali in caelestibus in Christo,</ab>
          <ab n="4">sicut elegit nos in ipso ante mundi constitutionem,ut essemus sancti et immaculati in conspectu eius in caritate;</ab>
          <ab n="5">qui praedestinavit nos in adoptionem filiorumper Iesum Christum in ipsum,secundum beneplacitum voluntatis suae,</ab>
          <ab n="6">in laudem gloriae gratiae suae,in qua gratificavit nos in Dilecto,</ab>
          <ab n="7">in quo habemus redemptionem per sanguinem eius,remissionem peccatorum,secundum divitias gratiae eius,</ab>
          <ab n="8">quam superabundare fecit in nobisin omni sapientia et prudentia,</ab>
          <ab n="9">notum faciens nobis mysterium voluntatis suae,secundum beneplacitum eius, quod proposuit in eo,</ab>
          <ab n="10">in dispensationem plenitudinis temporum:recapitulare omnia in Christo,quae in caelis et quae in terra, in ipso;</ab>
          <ab n="11">in quo etiam sorte vocati sumus, praedestinati secundum propositum eius, qui omnia operatur secundum consilium voluntatis suae,</ab>
          <ab n="12">ut simus in laudem gloriae eius, qui ante speravimus in Christo;</ab>
          <ab n="13">in quo et vos cum audissetis verbum veritatis, evangelium salutis vestrae, in quo et credentes signati estis Spiritu promissionis Sancto,</ab>
          <ab n="14">qui est arrabo hereditatis nostrae in redemptionem acquisitionis, in laudem gloriae ipsius.</ab>
          <ab n="15">Propterea et ego audiens fidem vestram, quae est in Domino Iesu, et dilectionem in omnes sanctos,</ab>
          <ab n="16">non cesso gratias agens pro vobis memoriam faciens in orationibus meis,</ab>
          <ab n="17">ut Deus Domini nostri Iesu Christi, Pater gloriae, det vobis Spiritum sapientiae et revelationis in agnitione eius,</ab>
          <ab n="18">illuminatos oculos cordis vestri, ut sciatis quae sit spes vocationis eius, quae divitiae gloriae hereditatis eius in sanctis,</ab>
          <ab n="19">et quae sit supereminens magnitudo virtutis eius in nos, qui credimus, secundum operationem potentiae virtutis eius,</ab>
          <ab n="20">quam operatus est in Christo, suscitans illum a mortuis et constituens ad dexteram suam in caelestibus</ab>
          <ab n="21">supra omnem principatum et potestatem et virtutem et dominationem et omne nomen, quod nominatur non solum in hoc saeculo sed et in futuro;</ab>
          <ab n="22">et omnia subiecit sub pedibus eius et ipsum dedit caput supra omnia ecclesiae,</ab>
          <ab n="23">quae est corpus ipsius, plenitudo eius, qui omnia in omnibus adimpletur.</ab>
        </div>
        <div type="chapter" n="2">
          <ab n="1">Et vos, cum essetis mortui de lictis et peccatis vestris,</ab>
          <ab n="2">in qui bus aliquando ambulastis secundum saeculum mundi huius, secundum principem potestatis aeris, spiritus, qui nunc operatur in filios diffidentiae;</ab>
          <ab n="3">in quibus et nos omnes aliquando conversati sumus in concupiscentiis carnis nostrae, facientes voluntates carnis et cogitationum, et eramus natura filii irae, sicut et ceteri.</ab>
          <ab n="4">Deus autem, qui dives est in misericordia, propter nimiam caritatem suam, qua dilexit nos,</ab>
          <ab n="5">et cum essemus mortui peccatis, convivificavit nos Christo - gratia estis salvati -</ab>
          <ab n="6">et conresuscitavit et consedere fecit in caelestibus in Christo Iesu,</ab>
          <ab n="7">ut ostenderet in saeculis supervenientibus abundantes divitias gratiae suae in bonitate super nos in Christo Iesu.</ab>
          <ab n="8">Gratia enim estis salvati per fidem; et hoc non ex vobis, Dei donum est:</ab>
          <ab n="9">non ex operibus, ut ne quis glorietur.</ab>
          <ab n="10">Ipsius enim sumus factura, creati in Christo Iesu in opera bona, quae praeparavit Deus, ut in illis ambulemus.</ab>
          <ab n="11">Propter quod memores estote, quod aliquando vos gentes in carne, qui dicimini praeputium ab ea, quae dicitur circumcisio in carne manufacta,</ab>
          <ab n="12">quia eratis illo in tempore sine Christo, alienati a conversatione Israel et extranei testamentorum promissionis, spem non habentes et sine Deo in mundo.</ab>
          <ab n="13">Nunc autem in Christo Iesu vos, qui aliquando eratis longe, facti estis prope in sanguine Christi.</ab>
          <ab n="14">Ipse est enim pax nostra, qui fecit utraque unum et medium parietem maceriae solvit, inimicitiam, in carne sua,</ab>
          <ab n="15">legem mandatorum in decretis evacuans, ut duos condat in semetipso in unum novum hominem, faciens pacem,</ab>
          <ab n="16">et reconciliet ambos in uno corpore Deo per crucem, interficiens inimicitiam in semetipso.</ab>
          <ab n="17">Et veniens evangelizavit pacem vobis, qui longe fuistis, et pacem his, qui prope;</ab>
          <ab n="18">quoniam per ipsum habemus accessum ambo in uno Spiritu ad Patrem.</ab>
          <ab n="19">Ergo iam non estis extranei et advenae, sed estis concives sanctorum et domestici Dei,</ab>
          <ab n="20">superaedificati super fundamentum apostolorum et prophetarum, ipso summo angulari lapide Christo Iesu,</ab>
          <ab n="21">in quo omnis aedificatio compacta crescit in templum sanctum in Domino,</ab>
          <ab n="22">in quo et vos coaedificamini in habitaculum Dei in Spiritu.</ab>
        </div>
        <div type="chapter" n="3">
          <ab n="1">Huius rei gratia, ego Paulus, vinctus Christi Iesu pro vobis gentibus -</ab>
          <ab n="2">si tamen audistis dispensationem gratiae Dei, quae data est mihi pro vobis,</ab>
          <ab n="3">quoniam secundum revelationem notum mihi factum est mysterium, sicut supra scripsi in brevi,</ab>
          <ab n="4">prout potestis legentes intellegere prudentiam meam in mysterio Christi,</ab>
          <ab n="5">quod aliis generationibus non innotuit filiis hominum, sicuti nunc revelatum est sanctis apostolis eius et prophetis in Spiritu,</ab>
          <ab n="6">esse gentes coheredes et concorporales et comparticipes promissionis in Christo Iesu per evangelium,</ab>
          <ab n="7">cuius factus sum minister secundum donum gratiae Dei, quae data est mihi secundum operationem virtutis eius.</ab>
          <ab n="8">Mihi omnium sanctorum minimo data est gratia haec: gentibus evangelizare investigabiles divitias Christi</ab>
          <ab n="9">et illuminare omnes, quae sit dispensatio mysterii absconditi a saeculis in Deo, qui omnia creavit,</ab>
          <ab n="10">ut innotescat nunc principatibus et potestatibus in caelestibus per ecclesiam multiformis sapientia Dei,</ab>
          <ab n="11">secundum propositum saeculorum, quod fecit in Christo Iesu Domino nostro,</ab>
          <ab n="12">in quo habemus fiduciam et accessum in confidentia per fidem eius.</ab>
          <ab n="13">Propter quod peto, ne deficiatis in tribulationibus meis pro vobis, quae est gloria vestra.</ab>
          <ab n="14">Huius rei gratia flecto genua mea ad Patrem,</ab>
          <ab n="15">ex quo omnis paternitas in caelis et in terra nominatur,</ab>
          <ab n="16">ut det vobis secundum divitias gloriae suae virtute corroborari per Spiritum eius in interiorem hominem,</ab>
          <ab n="17">habitare Christum per fidem in cordibus vestris, in caritate radicati et fundati,</ab>
          <ab n="18">ut valeatis comprehendere cum omnibus sanctis quae sit latitudo et longitudo et sublimitas et profundum,</ab>
          <ab n="19">scire etiam supereminentem scientiae caritatem Christi, ut impleamini in omnem plenitudinem Dei.</ab>
          <ab n="20">Ei autem, qui potens est supra omnia facere superabundanter quam petimus aut intellegimus, secundum virtutem, quae operatur in nobis,</ab>
          <ab n="21">ipsi gloria in ecclesia et in Christo Iesu in omnes generationes saeculi saeculorum. Amen.</ab>
        </div>
        <div type="chapter" n="4">
          <ab n="1">Obsecro itaque vos ego, vinctus in Domino, ut digne ambuletis vocatione, qua vocati estis,</ab>
          <ab n="2">cum omni humilitate et mansuetudine, cum longanimitate, supportantes invicem in caritate,</ab>
          <ab n="3">solliciti servare unitatem spiritus in vinculo pacis;</ab>
          <ab n="4">unum corpus et unus Spiritus, sicut et vocati estis in una spe vocationis vestrae;</ab>
          <ab n="5">unus Dominus, una fides, unum baptisma;</ab>
          <ab n="6">unus Deus et Pater omnium, qui super omnes et per omnia et in omnibus.</ab>
          <ab n="7">Unicuique autem nostrum data est gratia secundum mensuram donationis Christi.</ab>
          <ab n="8">Propter quod dicit: Ascendens in altum captivam duxit captivitatem,dedit dona hominibus ".</ab>
          <ab n="9">Illud autem " ascendit " quid est, nisi quia et descendit in inferiores partes terrae?</ab>
          <ab n="10">Qui descendit, ipse est et qui ascendit super omnes caelos, ut impleret omnia.</ab>
          <ab n="11">Et ipse dedit quosdam quidem apostolos, quosdam autem prophetas, alios vero evangelistas, alios autem pastores et doctores</ab>
          <ab n="12">ad instructionem sanctorum in opus ministerii, in aedificationem corporis Christi,</ab>
          <ab n="13">donec occurramus omnes in unitatem fidei et agnitionis Filii Dei, in virum perfectum, in mensuram aetatis plenitudinis Christi,</ab>
          <ab n="14">ut iam non simus parvuli fluctuantes et circumacti omni vento doctrinae in fallacia hominum, in astutia ad circumventionem erroris;</ab>
          <ab n="15">veritatem autem facientes in caritate crescamus in illum per omnia, qui est caput Christus,</ab>
          <ab n="16">ex quo totum corpus compactum et conexum per omnem iuncturam subministrationis secundum operationem in mensura uniuscuiusque partis augmentum corporis facit in aedificationem sui in caritate.</ab>
          <ab n="17">Hoc igitur dico et testificor in Domino, ut iam non ambuletis, sicut et gentes ambulant in vanitate sensus sui</ab>
          <ab n="18">tenebris obscuratum habentes intellectum, alienati a vita Dei propter ignorantiam, quae est in illis propter caecitatem cordis ipsorum;</ab>
          <ab n="19">qui indolentes semetipsos tradiderunt impudicitiae in operationem immunditiae omnis in avaritia.</ab>
          <ab n="20">Vos autem non ita didicistis Christum,</ab>
          <ab n="21">si tamen illum audistis et in ipso edocti estis, sicut est veritas in Iesu:</ab>
          <ab n="22">deponere vos secundum pristinam conversationem veterem hominem, qui corrumpitur secundum desideria erroris,</ab>
          <ab n="23">renovari autem spiritu mentis vestrae</ab>
          <ab n="24">et induere novum hominem, qui secundum Deum creatus est in iustitia et sanctitate veritatis.</ab>
          <ab n="25">Propter quod deponentes mendacium loquimini veritatem unusquisque cum proximo suo, quoniam sumus invicem membra.</ab>
          <ab n="26">Irascimini et nolite peccare; sol non occidat super iracundiam vestram,</ab>
          <ab n="27">et nolite locum dare Diabolo.</ab>
          <ab n="28">Qui furabatur, iam non furetur, magis autem laboret operando manibus bonum, ut habeat unde tribuat necessitatem patienti.</ab>
          <ab n="29">Omnis sermo malus ex ore vestro non procedat, sed si quis bonus ad aedificationem opportunitatis, ut det gratiam audientibus.</ab>
          <ab n="30">Et nolite contristare Spiritum Sanctum Dei, in quo signati estis in diem redemptionis.</ab>
          <ab n="31">Omnis amaritudo et ira et indignatio et clamor et blasphemia tollatur a vobis cum omni malitia.</ab>
          <ab n="32">Estote autem invicem benigni, misericordes, donantes invicem, sicut et Deus in Christo donavit vobis.</ab>
        </div>
        <div type="chapter" n="5">
          <ab n="1">Estote ergo imitatores Dei, sicut filii carissimi,</ab>
          <ab n="2">et ambulate in dilectione, sicut et Christus dilexit nos et tradidit seipsum pro nobis oblationem et hostiam Deo in odorem suavitatis.</ab>
          <ab n="3">Fornicatio autem et omnis immunditia aut avaritia nec nominetur in vobis, sicut decet sanctos,</ab>
          <ab n="4">et turpitudo et stultiloquium aut scurrilitas, quae non decent, sed magis gratiarum actio.</ab>
          <ab n="5">Hoc enim scitote intellegentes quod omnis fornicator aut immundus aut avarus, id est idolorum cultor, non habet hereditatem in regno Christi et Dei.</ab>
          <ab n="6">Nemo vos decipiat inanibus verbis; propter haec enim venit ira Dei in filios diffidentiae.</ab>
          <ab n="7">Nolite ergo effici comparticipes eorum;</ab>
          <ab n="8">eratis enim aliquando tenebrae, nunc autem lux in Domino. Ut filii lucis ambulate</ab>
          <ab n="9">- fructus enim lucis est in omni bonitate et iustitia et veritate -</ab>
          <ab n="10">probantes quid sit beneplacitum Domino;</ab>
          <ab n="11">et nolite communicare operibus infructuosis tenebrarum, magis autem et redarguite;</ab>
          <ab n="12">quae enim in occulto fiunt ab ipsis, turpe est et dicere;</ab>
          <ab n="13">omnia autem, quae arguuntur, a lumine manifestantur,</ab>
          <ab n="14">omne enim, quod manifestatur, lumen est. Propter quod dicit: " Surge, qui dormis, et exsurge a mortuis, et illuminabit te Christus ".</ab>
          <ab n="15">Videte itaque caute quomodo ambuletis, non quasi insipientes sed ut sapientes,</ab>
          <ab n="16">redimentes tempus, quoniam dies mali sunt.</ab>
          <ab n="17">Propterea nolite fieri imprudentes, sed intellegite, quae sit voluntas Domini.</ab>
          <ab n="18">Et nolite inebriari vino, in quo est luxuria, sed implemini Spiritu</ab>
          <ab n="19">loquentes vobismetipsis in psalmis et hymnis et canticis spiritalibus, cantantes et psallentes in cordibus vestris Domino.</ab>
          <ab n="20">Gratias agentes semper pro omnibus in nomine Domini nostri Iesu Christi Deo et Patri,</ab>
          <ab n="21">subiecti invicem in timore Christi.</ab>
          <ab n="22">Mulieres viris suis sicut Domino,</ab>
          <ab n="23">quoniam vir caput est mulieris, sicut et Christus caput est ecclesiae, ipse salvator corporis.</ab>
          <ab n="24">Sed ut ecclesia subiecta est Christo, ita et mulieres viris in omnibus.</ab>
          <ab n="25">Viri, diligite uxores, sicut et Christus dilexit ecclesiam et seipsum tradidit pro ea,</ab>
          <ab n="26">ut illam sanctificaret mundans lavacro aquae in verbo,</ab>
          <ab n="27">ut exhiberet ipse sibi gloriosam ecclesiam non habentem maculam aut rugam aut aliquid eiusmodi, sed ut sit sancta et immaculata.</ab>
          <ab n="28">Ita et viri debent diligere uxores suas ut corpora sua. Qui suam uxorem diligit, seipsum diligit;</ab>
          <ab n="29">nemo enim umquam carnem suam odio habuit, sed nutrit et fovet eam sicut et Christus ecclesiam,</ab>
          <ab n="30">quia membra sumus corporis eius.</ab>
          <ab n="31">Propter hoc relinquet homo patrem et matrem et adhaerebit uxori suae, et erunt duo in carne una.</ab>
          <ab n="32">Mysterium hoc magnum est; ego autem dico de Christo et ecclesia!</ab>
          <ab n="33">Verumtamen et vos singuli unusquisque suam uxorem sicut seipsum diligat; uxor autem timeat virum.</ab>
        </div>
        <div type="chapter" n="6">
          <ab n="1">Filii, oboedite parentibus vestris in Domino; hoc enim est iu stum.</ab>
          <ab n="2">Honora patrem tuum et matrem, quod est mandatum primum cum promissione,</ab>
          <ab n="3">ut bene sit tibi, et sis longaevus super terram.</ab>
          <ab n="4">Et, patres, nolite ad iracundiam provocare filios vestros, sed educate illos in disciplina et correptione Domini.</ab>
          <ab n="5">Servi, oboedite dominis carnalibus cum timore et tremore, in simplicitate cordis vestri, sicut Christo;</ab>
          <ab n="6">non ad oculum servientes, quasi hominibus placentes, sed ut servi Christi facientes voluntatem Dei ex animo;</ab>
          <ab n="7">cum bona voluntate servientes, sicut Domino et non hominibus,</ab>
          <ab n="8">scientes quoniam unusquisque, si quid fecerit bonum, hoc percipiet a Domino, sive servus sive liber.</ab>
          <ab n="9">Et, domini, eadem facite illis, remittentes minas, scientes quia et illorum et vester Dominus est in caelis, et personarum acceptio non est apud eum.</ab>
          <ab n="10">De cetero confortamini in Domino et in potentia virtutis eius.</ab>
          <ab n="11">Induite armaturam Dei, ut possitis stare adversus insidias Diaboli.</ab>
          <ab n="12">Quia non est nobis colluctatio adversus sanguinem et carnem sed adversus principatus, adversus potestates, adversus mundi rectores tenebrarum harum, adversus spiritalia nequitiae in caelestibus.</ab>
          <ab n="13">Propterea accipite armaturam Dei, ut possitis resistere in die malo et, omnibus perfectis, stare.</ab>
          <ab n="14">State ergo succincti lumbos vestros in veritate et induti loricam iustitiae</ab>
          <ab n="15">et calceati pedes in praeparatione evangelii pacis,</ab>
          <ab n="16">inomnibus sumentes scutum fidei, in quo possitis omnia tela Maligni ignea exstinguere;</ab>
          <ab n="17">et galeam salutis assumite et gladium Spiritus, quod est verbum Dei;</ab>
          <ab n="18">per omnem orationem et obsecrationem orantes omni tempore in Spiritu, et in ipso vigilantes in omni instantia et obsecratione pro omnibus sanctis</ab>
          <ab n="19">et pro me, ut detur mihi sermo in aperitione oris mei cum fiducia notum facere mysterium evangelii,</ab>
          <ab n="20">pro quo legatione fungor in catena, ut in ipso audeam, prout oportet me, loqui.</ab>
          <ab n="21">Ut autem et vos sciatis, quae circa me sunt, quid agam, omnia nota vobis faciet Tychicus, carissimus frater et fidelis minister in Domino,</ab>
          <ab n="22">quem misi ad vos in hoc ipsum, ut cognoscatis, quae circa nos sunt, et consoletur corda vestra.</ab>
          <ab n="23">Pax fratribus et caritas cum fide a Deo Patre et Domino Iesu Christo.</ab>
          <ab n="24">Gratia cum omnibus, qui diligunt Dominum nostrum Iesum Christum in incorruptione.</ab>
        </div>
      </div>
    </body>
  </text>
</TEI>

<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader/>
  <text>
    <body>
      <div type="book" n="2Pet">
        <div type="chapter" n="1">
          <ab n="1">Simon Petrus servus et apo stolus Iesu Christi his, qui coae qualem nobis sortiti sunt fidem in iustitia Dei nostri et salvatoris Iesu Christi:</ab>
          <ab n="2">gratia vobis et pax multiplicetur in cognitione Dei et Iesu Domini nostri.</ab>
          <ab n="3">Quomodo omnia nobis divinae virtutis suae ad vitam et pietatem donatae per cognitionem eius, qui vocavit nos propria gloria et virtute,</ab>
          <ab n="4">per quae pretiosa et maxima nobis promissa donata sunt, ut per haec efficiamini divinae consortes naturae, fugientes eam, quae in mundo est in concupiscentia, corruptionem;</ab>
          <ab n="5">et propter hoc ipsum curam omnem subinferentes ministrate in fide vestra virtutem, in virtute autem scientiam,</ab>
          <ab n="6">in scientia autem continentiam, in continentia autem patientiam, in patientia autem pietatem,</ab>
          <ab n="7">in pietate autem amorem fraternitatis, in amore autem fraternitatis caritatem.</ab>
          <ab n="8">Haec enim vobis, cum adsint et abundent, non vacuos nec sine fructu vos constituunt in Domini nostri Iesu Christi cognitionem;</ab>
          <ab n="9">cui enim non praesto sunt haec, caecus est et nihil procul cernens, oblivionem accipiens purgationis veterum suorum delictorum.</ab>
          <ab n="10">Quapropter, fratres, magis satagite, ut firmam vestram vocationem et electionem faciatis. Haec enim facientes non offendetis aliquando;</ab>
          <ab n="11">sic enim abundanter ministrabitur vobis introitus in aeternum regnum Domini nostri et salvatoris Iesu Christi.</ab>
          <ab n="12">Propter quod incipiam vos semper commonere de his, et quidem scientes et confirmatos in praesenti veritate.</ab>
          <ab n="13">Iustum autem arbitror, quamdiu sum in hoc tabernaculo, suscitare vos in commonitione,</ab>
          <ab n="14">certus quod velox est depositio tabernaculi mei, secundum quod et Dominus noster Iesus Christus significavit mihi;</ab>
          <ab n="15">dabo autem operam et frequenter habere vos post obitum meum, ut horum memoriam faciatis.</ab>
          <ab n="16">Non enim captiosas fabulas secuti notam fecimus vobis Domini nostri Iesu Christi virtutem et adventum, sed speculatores facti illius magnitudinis.</ab>
          <ab n="17">Accipiens enim a Deo Patre honorem et gloriam, voce prolata ad eum huiuscemodi a magnifica gloria: " Filius meus, dilectus meus hic est, in quo ego mihi complacui ";</ab>
          <ab n="18">et hanc vocem nos audivimus de caelo prolatam, cum essemus cum ipso in monte sancto.</ab>
          <ab n="19">Et habemus firmiorem propheticum sermonem, cui bene facitis attendentes quasi lucernae lucenti in caliginoso loco, donec dies illucescat, et lucifer oriatur in cordibus vestris,</ab>
          <ab n="20">hoc primum intellegentes quod omnis prophetia Scripturae propria interpretatione non fit;</ab>
          <ab n="21">non enim voluntate humana prolata est prophetia aliquando, sed a Spiritu Sancto ducti locuti sunt a Deo homines.</ab>
        </div>
        <div type="chapter" n="2">
          <ab n="1">Fuerunt vero et pseudopro phetae in populo, sicut et in vo bis erunt magistri mendaces, qui introducent sectas perditionis et eum, qui emit eos, Dominatorem negantes superducent sibi celerem perditionem.</ab>
          <ab n="2">Et multi sequentur eorum luxurias, propter quos via veritatis blasphemabitur;</ab>
          <ab n="3">et in avaritia fictis verbis de vobis negotiabuntur. Quibus iudicium iam olim non cessat, et perditio eorum non dormitat.</ab>
          <ab n="4">Si enim Deus angelis peccantibus non pepercit, sed rudentibus inferni detractos in tartarum tradidit in iudicium reservatos:</ab>
          <ab n="5">et originali mundo non pepercit, sed octavum Noe iustitiae praeconem custodivit diluvium mundo impiorum inducens;</ab>
          <ab n="6">et civitates Sodomae et Gomorrae in cinerem redigens eversione damnavit, exemplum ponens eorum, quae sunt impiis futura:</ab>
          <ab n="7">et iustum Lot oppressum a nefandorum luxuria conversationis eruit:</ab>
          <ab n="8">aspectu enim et auditu iustus habitans apud eos, de die in diem animam iustam iniquis operibus cruciabat.</ab>
          <ab n="9">Novit Dominus pios de tentatione eripere, iniquos vero in diem iudicii puniendos reservare,</ab>
          <ab n="10">maxime autem eos, qui post carnem in concupiscentia immunditiae ambulant dominationemque contemnunt.Audaces, superbi, glorias non metuunt blasphemantes,</ab>
          <ab n="11">ubi angeli fortitudine et virtute cum sint maiores, non portant adversum illas coram Domino iudicium blasphemiae.</ab>
          <ab n="12">Hi vero, velut irrationabilia animalia naturaliter genita in captionem et in corruptionem, in his, quae ignorant, blasphemantes, in corruptione sua et corrumpentur</ab>
          <ab n="13">inviti percipientes mercedem iniustitiae; voluptatem existimantes diei delicias, coinquinationes et maculae deliciis affluentes, in voluptatibus suis luxuriantes vobiscum,</ab>
          <ab n="14">oculos habentes plenos adulterae et incessabiles delicti, pellicientes animas instabiles, cor exercitatum avaritiae habentes, maledictionis filii;</ab>
          <ab n="15">derelinquentes rectam viam erraverunt, secuti viam Balaam ex Bosor, qui mercedem iniquitatis amavit,</ab>
          <ab n="16">correptionem vero habuit suae praevaricationis; subiugale mutum in hominis voce loquens prohibuit prophetae insipientiam.</ab>
          <ab n="17">Hi sunt fontes sine aqua, et nebulae turbine exagitatae, quibus caligo tenebrarum reservatur.</ab>
          <ab n="18">Superba enim vanitatis loquentes pelliciunt in concupiscentiis carnis luxuriis illos, qui paululum effugiunt eos, qui in errore conversantur,</ab>
          <ab n="19">libertatem illis promittentes, cum ipsi servi sint corruptionis; a quo enim quis superatus est, huius servus est.</ab>
          <ab n="20">Si enim refugientes coinquinationes mundi in cognitione Domini nostri et Salvatoris Iesu Christi his rursus implicati superantur, facta sunt eis posteriora deteriora prioribus.</ab>
          <ab n="21">Melius enim erat illis non cognoscere viam iustitiae, quam post agnitionem retrorsum converti ab eo, quod illis traditum est, sancto mandato.</ab>
          <ab n="22">Contigit enim eis illud veri proverbii: Canis reversus ad suum vomitum ",et " Sus lota in volutabro luti ".</ab>
        </div>
        <div type="chapter" n="3">
          <ab n="1">Hanc vobis, carissimi, iam se cundam scribo epistulam, in quibus excito vestram in commonitione sinceram mentem,</ab>
          <ab n="2">ut memores sitis eorum, quae praedicta sunt verborum a sanctis prophetis, et ab apostolis traditi vobis praecepti Domini et Salvatoris;</ab>
          <ab n="3">hoc primum scientes, quod venient in novissimis diebus in illusione illudentes, iuxta proprias concupiscentias suas ambulantes,</ab>
          <ab n="4">dicentes: " Ubi est promissio adventus eius? Ex quo enim patres dormierunt, omnia sic perseverant ab initio creaturae ".</ab>
          <ab n="5">Latet enim eos hoc volentes, quod caeli erant prius, et terra de aqua et per aquam consistens Dei verbo,</ab>
          <ab n="6">per quae ille tunc mundus aqua inundatus periit;</ab>
          <ab n="7">caeli autem, qui nunc sunt, et terra eodem verbo repositi sunt igni, servati in diem iudicii et perditionis impiorum hominum.</ab>
          <ab n="8">Unum vero hoc non lateat vos, carissimi, quia unus dies apud Dominum sicut mille anni, et mille anni sicut dies unus.</ab>
          <ab n="9">Non tardat Dominus promissionem, sicut quidam tarditatem existimant, sed patienter agit in vos nolens aliquos perire, sed omnes ad paenitentiam reverti.</ab>
          <ab n="10">Adveniet autem dies Domini ut fur, in qua caeli magno impetu transient, elementa vero calore solventur, et terra et opera, quae in ea invenientur.</ab>
          <ab n="11">Cum haec omnia ita dissolvenda sint, quales oportet esse vos in sanctis conversationibus et pietatibus,</ab>
          <ab n="12">exspectantes et properantes adventum diei Dei, propter quam caeli ardentes solventur, et elementa ignis ardore tabescent!</ab>
          <ab n="13">Novos vero caelos et terram novam secundum promissum ipsius exspectamus, in quibus iustitia habitat.</ab>
          <ab n="14">Propter quod, carissimi, haec exspectantes satagite immaculati et inviolati ei inveniri in pace;</ab>
          <ab n="15">et Domini nostri longanimitatem, salutem arbitramini, sicut et carissimus frater noster Paulus secundum datam sibi sapientiam scripsit vobis,</ab>
          <ab n="16">sicut et in omnibus epistulis loquens in eis de his; in quibus sunt quaedam difficilia intellectu, quae indocti et instabiles depravant, sicut et ceteras Scripturas, ad suam ipsorum perditionem.</ab>
          <ab n="17">Vos igitur, dilecti, praescientes custodite, ne iniquorum errore simul abducti excidatis a propria firmitate;</ab>
          <ab n="18">crescite vero in gratia et in cognitione Domini nostri et Salvatoris Iesu Christi. Ipsi gloria et nunc et in diem aeternitatis. Amen.</ab>
        </div>
      </div>
    </body>
  </text>
</TEI>

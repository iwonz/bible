info
name=Epistula II ad Timotheum
lang=la
data
2Tim 1:1 Paulus, apostolus Christi Iesu per voluntatem Dei secundum promissionem vitae, quae est in Christo Iesu,
2Tim 1:2 Timotheo carissimo filio: gratia, misericordia, pax a Deo Patre et Christo Iesu Domino nostro.
2Tim 1:3 Gratias ago Deo, cui servio a progenitoribus in conscientia pura, quod sine intermissione habeo tui memoriam in orationibus meis nocte ac die
2Tim 1:4 desiderans te videre, memor lacrimarum tuarum, ut gaudio implear,
2Tim 1:5 recordationem accipiens eius fidei, quae est in te non ficta, quae et habitavit primum in avia tua Loide et matre tua Eunice, certus sum autem quod et in te.
2Tim 1:6 Propter quam causam admoneo te, ut resuscites donationem Dei, quae est in te per impositionem manuum mearum;
2Tim 1:7 non enim dedit nobis Deus Spiritum timoris sed virtutis et dilectionis et sobrietatis.
2Tim 1:8 Noli itaque erubescere testimonium Domini nostri neque me vinctum eius, sed collabora evangelio secundum virtutem Dei,
2Tim 1:9 qui nos salvos fecit et vocavit vocatione sancta, non secundum opera nostra sed secundum propositum suum et gratiam, quae data est nobis in Christo Iesu ante tempora saecularia;
2Tim 1:10 manifestata autem nunc per illustrationem salvatoris nostri Iesu Christi, qui destruxit quidem mortem, illuminavit autem vitam et incorruptionem per evangelium,
2Tim 1:11 in quo positus sum ego praedicator et apostolus et doctor.
2Tim 1:12 Ob quam causam etiam haec patior, sed non confundor; scio enim, cui credidi, et certus sum quia potens est depositum meum servare in illum diem.
2Tim 1:13 Formam habe sanorum verborum, quae a me audisti, in fide et dilectione, quae sunt in Christo Iesu;
2Tim 1:14 bonum depositum custodi per Spiritum Sanctum, qui habitat in nobis.
2Tim 1:15 Scis hoc, quod aversi sunt a me omnes, qui in Asia sunt, ex quibus est Phygelus et Hermogenes.
2Tim 1:16 Det misericordiam Dominus Onesiphori domui, quia saepe me refrigeravit et catenam meam non erubuit;
2Tim 1:17 sed cum Romam venisset, sollicite me quaesivit et invenit
2Tim 1:18 det illi Dominus invenire misericordiam a Domino in illa die et quanta Ephesi ministravit, melius tu nosti.
2Tim 2:1 Tu ergo, fili mi, confortare in gratia, quae est in Christo Iesu;
2Tim 2:2 et quae audisti a me per multos testes, haec commenda fidelibus hominibus, qui idonei erunt et alios docere.
2Tim 2:3 Collabora sicut bonus miles Christi Iesu.
2Tim 2:4 Nemo militans implicat se saeculi negotiis, ut ei placeat, qui eum elegit;
2Tim 2:5 si autem certat quis agone, non coronatur nisi legitime certaverit.
2Tim 2:6 Laborantem agricolam oportet primum de fructibus accipere.
2Tim 2:7 Intellege, quae dico; dabit enim tibi Dominus in omnibus intellectum.
2Tim 2:8 Memor esto Iesum Christum resuscitatum esse a mortuis, ex semine David, secundum evangelium meum,
2Tim 2:9 in quo laboro usque ad vincula quasi male operans; sed verbum Dei non est alligatum!
2Tim 2:10 Ideo omnia sustineo propter electos, ut et ipsi salutem consequantur, quae est in Christo Iesu cum gloria aeterna.
2Tim 2:11 Fidelis sermo, Nam, si commortui sumus, et convivemus;
2Tim 2:12 si sustinemus, et conregnabimus; si negabimus, et ille negabit nos;
2Tim 2:13 si non credimus, ille fidelis manet, negare enim seipsum non potest.
2Tim 2:14 Haec commone testificans coram Deo verbis non contendere: in nihil utile est, nisi ad subversionem audientium.
2Tim 2:15 Sollicite cura teipsum probabilem exhibere Deo, operarium inconfusibilem, recte tractantem verbum veritatis.
2Tim 2:16 Profana autem inaniloquia devita, magis enim proficient ad impietatem,
2Tim 2:17 et sermo eorum ut cancer serpit; ex quibus est Hymenaeus et Philetus,
2Tim 2:18 qui circa veritatem aberraverunt dicentes resurrectionem iam factam, et subvertunt quorundam fidem.
2Tim 2:19 Sed firmum fundamentum Dei stat habens signaculum hoc: Cognovit Dominus, qui sunt eius, et: Discedat ab iniquitate omnis, qui nominat nomen Domini.
2Tim 2:20 In magna autem domo non solum sunt vasa aurea et argentea sed et lignea et fictilia, et quaedam quidem in honorem, quaedam autem in ignominiam;
2Tim 2:21 si quis ergo emundaverit se ab istis, erit vas in honorem, sanctificatum, utile Domino, ad omne opus bonum paratum.
2Tim 2:22 Iuvenilia autem desideria fuge, sectare vero iustitiam, fidem, caritatem, pacem cum his, qui invocant Dominum de corde puro.
2Tim 2:23 Stultas autem et sine disciplina quaestiones devita, sciens quia generant lites;
2Tim 2:24 servum autem Domini non oportet litigare, sed mansuetum esse ad omnes, aptum ad docendum, patientem,
2Tim 2:25 cum mansuetudine corripientem eos, qui resistunt, si quando det illis Deus paenitentiam ad cognoscendam veritatem,
2Tim 2:26 et resipiscant a Diaboli laqueo, a quo capti tenentur ad ipsius voluntatem.
2Tim 3:1 Hoc autem scito, quod in no vissimis diebus instabunt tem pora periculosa.
2Tim 3:2 Erunt enim homines seipsos amantes, cupidi, elati, superbi, blasphemi, parentibus inoboedientes, ingrati, scelesti,
2Tim 3:3 sine affectione, sine foedere, criminatores, incontinentes, immites, sine benignitate,
2Tim 3:4 proditores, protervi, tumidi, voluptatum amatores magis quam Dei,
2Tim 3:5 habentes speciem quidem pietatis, virtutem autem eius abnegantes; et hos devita.
2Tim 3:6 Ex his enim sunt, qui penetrant domos et captivas ducunt mulierculas oneratas peccatis, quae ducuntur variis concupiscentiis,
2Tim 3:7 semper discentes et numquam ad scientiam veritatis pervenire valentes.
2Tim 3:8 Quemadmodum autem Iannes et Iambres restiterunt Moysi, ita et hi resistunt veritati, homines corrupti mente, reprobi circa fidem;
2Tim 3:9 sed ultra non proficient, insipientia enim eorum manifesta erit omnibus, sicut et illorum fuit.
2Tim 3:10 Tu autem assecutus es meam doctrinam, institutionem, propositum, fidem, longanimitatem, dilectionem, patientiam,
2Tim 3:11 persecutiones, passiones, qualia mihi facta sunt Antiochiae, Iconii, Lystris, quales persecutiones sustinui; et ex omnibus me eripuit Dominus.
2Tim 3:12 Et omnes, qui volunt pie vivere in Christo Iesu, persecutionem patientur;
2Tim 3:13 mali autem homines et seductores proficient in peius, in errorem mittentes et errantes.
2Tim 3:14 Tu vero permane in his, quae didicisti et credita sunt tibi, sciens a quibus didiceris,
2Tim 3:15 et quia ab infantia Sacras Litteras nosti, quae te possunt instruere ad salutem per fidem, quae est in Christo Iesu.
2Tim 3:16 Omnis Scriptura divinitus inspirata est et utilis ad docendum, ad arguendum, ad corrigendum, ad erudiendum in iustitia,
2Tim 3:17 ut perfectus sit homo Dei, ad omne opus bonum instructus.
2Tim 4:1 Testificor coram Deo et Christo Iesu, qui iudicaturus est vivos ac mortuos, per adventum ipsius et regnum eius:
2Tim 4:2 praedica verbum, insta opportune, importune, argue, increpa, obsecra in omni longanimitate et doctrina.
2Tim 4:3 Erit enim tempus, cum sanam doctrinam non sustinebunt, sed ad sua desideria coacervabunt sibi magistros prurientes auribus,
2Tim 4:4 et a veritate quidem auditum avertent, ad fabulas autem convertentur.
2Tim 4:5 Tu vero vigila in omnibus, labora, opus fac evangelistae, ministerium tuum imple.
2Tim 4:6 Ego enim iam delibor, et tempus meae resolutionis instat.
2Tim 4:7 Bonum certamen certavi, cursum consummavi, fidem servavi;
2Tim 4:8 in reliquo reposita est mihi iustitiae corona, quam reddet mihi Dominus in illa die, iustus iudex, non solum autem mihi sed et omnibus, qui diligunt adventum eius.
2Tim 4:9 Festina venire ad me cito.
2Tim 4:10 Demas enim me dereliquit diligens hoc saeculum et abiit Thessalonicam, Crescens in Galatiam, Titus in Dalmatiam;
2Tim 4:11 Lucas est mecum solus. Marcum assumens adduc tecum, est enim mihi utilis in ministerium.
2Tim 4:12 Tychicum autem misi Ephesum.
2Tim 4:13 Paenulam, quam reliqui Troade apud Carpum, veniens affer, et libros, maxime autem membranas.
2Tim 4:14 Alexander aerarius multa mala mihi ostendit. Reddet ei Dominus secundum opera eius;
2Tim 4:15 quem et tu devita, valde enim restitit verbis nostris.
2Tim 4:16 In prima mea defensione nemo mihi affuit, sed omnes me dereliquerunt. Non illis reputetur;
2Tim 4:17 Dominus autem mihi astitit et confortavit me, ut per me praedicatio impleatur, et audiant omnes gentes; et liberatus sum de ore leonis.
2Tim 4:18 Liberabit me Dominus ab omni opere malo et salvum faciet in regnum suum caeleste; cui gloria in saecula saeculorum. Amen.
2Tim 4:19 Saluta Priscam et Aquilam et Onesiphori domum.
2Tim 4:20 Erastus remansit Corinthi, Trophimum autem reliqui infirmum Mileti.
2Tim 4:21 Festina ante hiemem venire.Salutat te Eubulus et Pudens et Linus et Claudia et fratres omnes.
2Tim 4:22 Dominus cum spiritu tuo. Gratia vobiscum.

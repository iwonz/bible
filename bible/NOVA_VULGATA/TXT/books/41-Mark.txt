Mark 1:1 Initium evangelii Iesu Christi Filii Dei.
Mark 1:2 Sicut scriptum est in Isaia propheta: Ecce mitto angelum meum ante faciem tuam,qui praeparabit viam tuam;
Mark 1:3 vox clamantis in deserto:Parate viam Domini, rectas facite semitas eius" ",
Mark 1:4 fuit Ioannes Baptista in deserto praedicans baptismum paenitentiae in remissionem peccatorum.
Mark 1:5 Et egrediebatur ad illum omnis Iudaeae regio et Hierosolymitae universi et baptizabantur ab illo in Iordane flumine confitentes peccata sua.
Mark 1:6 Et erat Ioannes vestitus pilis cameli, et zona pellicea circa lumbos eius, et locustas et mel silvestre edebat.
Mark 1:7 Et praedicabat dicens: " Venit fortior me post me, cuius non sum dignus procumbens solvere corrigiam calceamentorum eius.
Mark 1:8 Ego baptizavi vos aqua; ille vero baptizabit vos in Spiritu Sancto ".
Mark 1:9 Et factum est in diebus illis, venit Iesus a Nazareth Galilaeae et baptizatus est in Iordane ab Ioanne.
Mark 1:10 Et statim ascendens de aqua vidit apertos caelos et Spiritum tamquam columbam descendentem in ipsum;
Mark 1:11 et vox facta est de caelis: " Tu es Filius meus dilectus; in te complacui ".
Mark 1:12 Et statim Spiritus expellit eum in desertum.
Mark 1:13 Et erat in deserto quadraginta diebus et tentabatur a Satana; eratque cum bestiis, et angeli ministrabant illi.
Mark 1:14 Postquam autem traditus est Ioannes, venit Iesus in Galilaeam praedicans evangelium Dei
Mark 1:15 et dicens: " Impletum est tempus, et appropinquavit regnum Dei; paenitemini et credite evangelio ".
Mark 1:16 Et praeteriens secus mare Galilaeae vidit Simonem et Andream fratrem Simonis mittentes in mare; erant enim piscatores.
Mark 1:17 Et dixit eis Iesus: " Venite post me, et faciam vos fieri piscatores hominum ".
Mark 1:18 Et protinus, relictis retibus, secuti sunt eum.
Mark 1:19 Et progressus pusillum vidit Iacobum Zebedaei et Ioannem fratrem eius, et ipsos in navi componentes retia,
Mark 1:20 et statim vocavit illos. Et, relicto patre suo Zebedaeo in navi cum mercennariis, abierunt post eum.
Mark 1:21 Et ingrediuntur Capharnaum. Et statim sabbatis ingressus synagogam docebat.
Mark 1:22 Et stupebant super doctrina eius: erat enim docens eos quasi potestatem habens et non sicut scribae.
Mark 1:23 Et statim erat in synagoga eorum homo in spiritu immundo; et exclamavit
Mark 1:24 dicens: " Quid nobis et tibi, Iesu Nazarene? Venisti perdere nos? Scio qui sis: Sanctus Dei ".
Mark 1:25 Et comminatus est ei Iesus dicens: " Obmutesce et exi de homine! ".
Mark 1:26 Et discerpens eum spiritus immundus et exclamans voce magna exivit ab eo.
Mark 1:27 Et mirati sunt omnes, ita ut conquirerent inter se dicentes: " Quidnam est hoc? Doctrina nova cum potestate; et spiritibus immundis imperat, et oboediunt ei ".
Mark 1:28 Et processit rumor eius statim ubique in omnem regionem Galilaeae.
Mark 1:29 Et protinus egredientes de synagoga venerunt in domum Simonis et Andreae cum Iacobo et Ioanne.
Mark 1:30 Socrus autem Simonis decumbebat febricitans; et statim dicunt ei de illa.
Mark 1:31 Et accedens elevavit eam apprehensa manu; et dimisit eam febris, et ministrabat eis.
Mark 1:32 Vespere autem facto, cum occidisset sol, afferebant ad eum omnes male habentes et daemonia habentes;
Mark 1:33 et erat omnis civitas congregata ad ianuam.
Mark 1:34 Et curavit multos, qui vexabantur variis languoribus, et daemonia multa eiecit et non sinebat loqui daemonia, quoniam sciebant eum.
Mark 1:35 Et diluculo valde mane surgens egressus est et abiit in desertum locum ibique orabat.
Mark 1:36 Et persecutus est eum Simon et qui cum illo erant;
Mark 1:37 et cum invenissent eum, dixerunt ei: " Omnes quaerunt te! ".
Mark 1:38 Et ait illis: " Eamus alibi in proximos vicos, ut et ibi praedicem: ad hoc enim veni ".
Mark 1:39 Et venit praedicans in synagogis eorum per omnem Galilaeam et daemonia eiciens.
Mark 1:40 Et venit ad eum leprosus deprecans eum et genu flectens et dicens ei: " Si vis, potes me mundare ".
Mark 1:41 Et misertus extendens manum suam tetigit eum et ait illi: " Volo, mundare! ";
Mark 1:42 et statim discessit ab eo lepra, et mundatus est.
Mark 1:43 Et infremuit in eum statimque eiecit illum
Mark 1:44 et dicit ei: "Vide, nemini quidquam dixeris; sed vade, ostende te sacerdoti et offer pro emundatione tua, quae praecepit Moyses, in testimonium illis ".
Mark 1:45 At ille egressus coepit praedicare multum et diffamare sermonem, ita ut iam non posset manifesto in civitatem introire, sed foris in desertis locis erat; et conveniebant ad eum undique.
Mark 2:1 Et iterum intravit Capharnaum post dies, et auditum est quod in domo esset.
Mark 2:2 Et convenerunt multi, ita ut non amplius caperentur neque ad ianuam, et loquebatur eis verbum.
Mark 2:3 Et veniunt ferentes ad eum paralyticum, qui a quattuor portabatur.
Mark 2:4 Et cum non possent offerre eum illi prae turba, nudaverunt tectum, ubi erat, et perfodientes summittunt grabatum, in quo paralyticus iacebat.
Mark 2:5 Cum vidisset autem Iesus fidem illorum, ait paralytico: " Fili, dimittuntur peccata tua ".
Mark 2:6 Erant autem illic quidam de scribis sedentes et cogitantes in cordibus suis:
Mark 2:7 " Quid hic sic loquitur? Blasphemat! Quis potest dimittere peccata nisi solus Deus? ".
Mark 2:8 Quo statim cognito Iesus spiritu suo quia sic cogitarent intra se, dicit illis: " Quid ista cogitatis in cordibus vestris?
Mark 2:9 Quid est facilius, dicere paralytico: "Dimittuntur peccata tua", an dicere: "Surge et tolle grabatum tuum et ambula"?
Mark 2:10 Ut autem sciatis quia potestatem habet Filius hominis interra dimittendi peccata - ait paralytico -:
Mark 2:11 Tibi dico: Surge, tolle grabatum tuum et vade in domum tuam ".
Mark 2:12 Et surrexit et protinus sublato grabato abiit coram omnibus, ita ut admirarentur omnes et glorificarent Deum dicentes: " Numquam sic vidimus!.
Mark 2:13 Et egressus est rursus ad mare; omnisque turba veniebat ad eum, et docebat eos.
Mark 2:14 Et cum praeteriret, vidit Levin Alphaei sedentem ad teloneum et ait illi: " Sequere me ". Et surgens secutus est eum.
Mark 2:15 Et factum est, cum accumberet in domo illius, et multi publicani et peccatores simul discumbebant cum Iesu et discipulis eius; erant enim multi et sequebantur eum.
Mark 2:16 Et scribae pharisaeorum, videntes quia manducaret cum peccatoribus et publicanis, dicebant discipulis eius: " Quare cum publicanis et peccatoribus manducat? ".
Mark 2:17 Et Iesus hoc audito ait illis: " Non necesse habent sani medicum, sed qui male habent; non veni vocare iustos sed peccatores ".
Mark 2:18 Et erant discipuli Ioannis et pharisaei ieiunantes. Et veniunt et dicunt illi: " Cur discipuli Ioannis et discipuli pharisaeorum ieiunant, tui autem discipuli non ieiunant? ".
Mark 2:19 Et ait illis Iesus: " Numquid possunt convivae nuptiarum, quamdiu sponsus cum illis est, ieiunare? Quanto tempore habent secum sponsum, non possunt ieiunare;
Mark 2:20 venient autem dies, cum auferetur ab eis sponsus, et tunc ieiunabunt in illa die.
Mark 2:21 Nemo assumentum panni rudis assuit vestimento veteri; alioquin supplementum aufert aliquid ab eo, novum a veteri, et peior scissura fit.
Mark 2:22 Et nemo mittit vinum novellum in utres veteres, alioquin dirumpet vinum utres et vinum perit et utres; sed vinum novum in utres novos ".
Mark 2:23 Et factum est, cum ipse sabbatis ambularet per sata, discipuli eius coeperunt praegredi vellentes spicas.
Mark 2:24 Pharisaei autem dicebant ei: " Ecce, quid faciunt sabbatis, quod non licet? ".
Mark 2:25 Et ait illis: " Numquam legistis quid fecerit David, quando necessitatem habuit et esuriit ipse et qui cum eo erant?
Mark 2:26 Quomodo introivit in domum Dei sub Abiathar principe sacerdotum et panes propositionis manducavit, quos non licet manducare nisi sacerdotibus, et dedit etiam eis, qui cum eo erant? ".
Mark 2:27 Et dicebat eis: " Sabbatum propter hominem factum est, et non homo propter sabbatum;
Mark 2:28 itaque dominus est Filius hominis etiam sabbati ".
Mark 3:1 Et introivit iterum in synago gam. Et erat ibi homo habens manum aridam;
Mark 3:2 et observabant eum, si sabbatis curaret illum, ut accusarent eum.
Mark 3:3 Et ait homini habenti manum aridam: " Surge in medium ".
Mark 3:4 Et dicit eis: " Licet sabbatis bene facere an male? Animam salvam facere an perdere? ". At illi tacebant.
Mark 3:5 Et circumspiciens eos cum ira, contristatus super caecitate cordis eorum, dicit homini: " Extende manum ". Et extendit, et restituta est manus eius.
Mark 3:6 Et exeuntes pharisaei statim cum herodianis consilium faciebant adversus eum quomodo eum perderent.
Mark 3:7 Et Iesus cum discipulis suis secessit ad mare. Et multa turba a Galilaea secuta est et a Iudaea
Mark 3:8 et ab Hierosolymis et ab Idumaea; et, qui trans Iordanem et circa Tyrum et Sidonem, multitudo magna, audientes, quae faciebat, venerunt ad eum.
Mark 3:9 Et dixit discipulis suis, ut navicula sibi praesto esset propter turbam, ne comprimerent eum.
Mark 3:10 Multos enim sanavit, ita ut irruerent in eum, ut illum tangerent, quotquot habebant plagas.
Mark 3:11 Et spiritus immundi, cum illum videbant, procidebant ei et clamabant dicentes: " Tu es Filius Dei! ".
Mark 3:12 Et vehementer comminabatur eis, ne manifestarent illum.
Mark 3:13 Et ascendit in montem et vocat ad se, quos voluit ipse, et venerunt ad eum.
Mark 3:14 Et fecit Duodecim, ut essent cum illo, et ut mitteret eos praedicare
Mark 3:15 habentes potestatem eiciendi daemonia:
Mark 3:16 et imposuit Simoni nomen Petrum;
Mark 3:17 et Iacobum Zebedaei et Ioannem fratrem Iacobi, et imposuit eis nomina Boanerges, quod est Filii tonitrui;
Mark 3:18 et Andream et Philippum et Bartholomaeum et Matthaeum et Thomam et Iacobum Alphaei et Thaddaeum et Simonem Chananaeum
Mark 3:19 et Iudam Iscarioth, qui et tradidit illum.
Mark 3:20 Et venit ad domum; et convenit iterum turba, ita ut non possent neque panem manducare.
Mark 3:21 Et cum audissent sui, exierunt tenere eum; dicebant enim: " In furorem versus est ".
Mark 3:22 Et scribae, qui ab Hierosolymis descenderant, dicebant: " Beelzebul habet " et: " In principe daemonum eicit daemonia ".
Mark 3:23 Et convocatis eis, in parabolis dicebat illis: " Quomodo potest Satanas Satanam eicere?
Mark 3:24 Et si regnum in se dividatur, non potest stare regnum illud;
Mark 3:25 et si domus in semetipsam dispertiatur, non poterit domus illa stare.
Mark 3:26 Et si Satanas consurrexit in semetipsum et dispertitus est, non potest stare, sed finem habet.
Mark 3:27 Nemo autem potest in domum fortis ingressus vasa eius diripere, nisi prius fortem alliget; et tunc domum eius diripiet.
Mark 3:28 Amen dico vobis: Omnia dimittentur filiis hominum peccata et blasphemiae, quibus blasphemaverint;
Mark 3:29 qui autem blasphemaverit in Spiritum Sanctum, non habet remissionem in aeternum, sed reus est aeterni delicti ".
Mark 3:30 Quoniam dicebant: " Spiritum immundum habet ".
Mark 3:31 Et venit mater eius et fratres eius, et foris stantes miserunt ad eum vocantes eum.
Mark 3:32 Et sedebat circa eum turba, et dicunt ei: " Ecce mater tua et fratres tui et sorores tuae foris quaerunt te ".
Mark 3:33 Et respondens eis ait: " Quae est mater mea et fratres mei? ".
Mark 3:34 Et circumspiciens eos, qui in circuitu eius sedebant, ait: " Ecce mater mea et fratres mei.
Mark 3:35 Qui enim fecerit voluntatem Dei, hic frater meus et soror mea et mater est ".
Mark 4:1 Et iterum coepit docere ad ma re. Et congregatur ad eum tur ba plurima, ita ut in navem ascendens sederet in mari, et omnis turba circa mare super terram erant.
Mark 4:2 Et docebat eos in parabolis multa et dicebat illis in doctrina sua:
Mark 4:3 " Audite. Ecce exiit seminans ad seminandum.
Mark 4:4 Et factum est, dum seminat, aliud cecidit circa viam, et venerunt volucres et comederunt illud.
Mark 4:5 Aliud cecidit super petrosa, ubi non habebat terram multam, et statim exortum est, quoniam non habebat altitudinem terrae;
Mark 4:6 et quando exortus est sol, exaestuavit et, eo quod non haberet radicem, exaruit.
Mark 4:7 Et aliud cecidit in spinas, et ascenderunt spinae et suffocaverunt illud, et fructum non dedit.
Mark 4:8 Et alia ceciderunt in terram bonam et dabant fructum: ascendebant et crescebant et afferebant unum triginta et unum sexaginta et unum centum ".
Mark 4:9 Et dicebat: " Qui habet aures audiendi, audiat ".
Mark 4:10 Et cum esset singularis, interrogaverunt eum hi, qui circa eum erant cum Duodecim, parabolas.
Mark 4:11 Et dicebat eis: " Vobis datum est mysterium regni Dei; illis autem, qui foris sunt, in parabolis omnia fiunt,
Mark 4:12 ut videntes videant et non videant,et audientes audiant et non intellegant,ne quando convertantur,et dimittatur eis ".
Mark 4:13 Et ait illis: " Nescitis parabolam hanc, et quomodo omnes parabolas cognoscetis?
Mark 4:14 Qui seminat, verbum seminat.
Mark 4:15 Hi autem sunt, qui circa viam, ubi seminatur verbum: et cum audierint, confestim venit Satanas et aufert verbum, quod seminatum est in eos.
Mark 4:16 Et hi sunt, qui super petrosa seminantur: qui cum audierint verbum, statim cum gaudio accipiunt illud
Mark 4:17 et non habent radicem in se, sed temporales sunt; deinde orta tribulatione vel persecutione propter verbum, confestim scandalizantur.
Mark 4:18 Et alii sunt, qui in spinis seminantur: hi sunt, qui verbum audierunt,
Mark 4:19 et aerumnae saeculi et deceptio divitiarum et circa reliqua concupiscentiae introeuntes suffocant verbum, et sine fructu efficitur.
Mark 4:20 Et hi sunt, qui super terram bonam seminati sunt: qui audiunt verbum et suscipiunt et fructificant unum triginta et unum sexaginta et unum centum.
Mark 4:21 Et dicebat illis: " Numquid venit lucerna, ut sub modio ponatur aut sub lecto? Nonne ut super candelabrum ponatur?
Mark 4:22 Non enim est aliquid absconditum, nisi ut manifestetur, nec factum est occultum, nisi ut in palam veniat.
Mark 4:23 Si quis habet aures audiendi, audiat ".
Mark 4:24 Et dicebat illis: " Videte quid audiatis. In qua mensura mensi fueritis, remetietur vobis et adicietur vobis.
Mark 4:25 Qui enim habet, dabitur illi; et, qui non habet, etiam quod habet, auferetur ab illo ".
Mark 4:26 Et dicebat: " Sic est regnum Dei, quemadmodum si homo iaciat sementem in terram
Mark 4:27 et dormiat et exsurgat nocte ac die, et semen germinet et increscat, dum nescit ille.
Mark 4:28 Ultro terra fructificat primum herbam, deinde spicam, deinde plenum frumentum in spica.
Mark 4:29 Et cum se produxerit fructus, statim mittit falcem, quoniam adest messis ".
Mark 4:30 Et dicebat: " Quomodo assimilabimus regnum Dei aut in qua parabola ponemus illud?
Mark 4:31 Sicut granum sinapis, quod cum seminatum fuerit in terra, minus est omnibus seminibus, quae sunt in terra;
Mark 4:32 et cum seminatum fuerit, ascendit et fit maius omnibus holeribus et facit ramos magnos, ita ut possint sub umbra eius aves caeli habitare ".
Mark 4:33 Et talibus multis parabolis loquebatur eis verbum, prout poterant audire;
Mark 4:34 sine parabola autem non loquebatur eis. Seorsum autem discipulis suis disserebat omnia.
Mark 4:35 Et ait illis illa die, cum sero esset factum: " Transeamus contra ".
Mark 4:36 Et dimittentes turbam, assumunt eum, ut erat in navi; et aliae naves erant cum illo.
Mark 4:37 Et exoritur procella magna venti, et fluctus se mittebant in navem, ita ut iam impleretur navis.
Mark 4:38 Et erat ipse in puppi supra cervical dormiens; et excitant eum et dicunt ei: " Magister, non ad te pertinet quia perimus? ".
Mark 4:39 Et exsurgens comminatus est vento et dixit mari: " Tace, obmutesce! ". Et cessavit ventus, et facta est tranquillitas magna.
Mark 4:40 Et ait illis: " Quid timidi estis? Necdum habetis fidem? ".
Mark 4:41 Et timuerunt magno timore et dicebant ad alterutrum: " Quis putas est iste, quia et ventus et mare oboediunt ei? ".
Mark 5:1 Et venerunt trans fretum maris in regionem Gerasenorum.
Mark 5:2 Et exeunte eo de navi, statim occurrit ei de monumentis homo in spiritu immundo,
Mark 5:3 qui domicilium habebat in monumentis; et neque catenis iam quisquam eum poterat ligare,
Mark 5:4 quoniam saepe compedibus et catenis vinctus dirupisset catenas et compedes comminuisset, et nemo poterat eum domare;
Mark 5:5 et semper nocte ac die in monumentis et in montibus erat clamans et concidens se lapidibus.
Mark 5:6 Et videns Iesum a longe cucurrit et adoravit eum
Mark 5:7 et clamans voce magna dicit: " Quid mihi et tibi, Iesu, fili Dei Altissimi? Adiuro te per Deum, ne me torqueas ".
Mark 5:8 Dicebat enim illi: " Exi, spiritus immunde, ab homine ".
Mark 5:9 Et interrogabat eum: " Quod tibi nomen est? ". Et dicit ei: " Legio nomen mihi est, quia multi sumus ".
Mark 5:10 Et deprecabatur eum multum, ne se expelleret extra regionem.
Mark 5:11 Erat autem ibi circa montem grex porcorum magnus pascens;
Mark 5:12 et deprecati sunt eum dicentes: " Mitte nos in porcos, ut in eos introeamus ".
Mark 5:13 Et concessit eis. Et exeuntes spiritus immundi introierunt in porcos. Et magno impetu grex ruit per praecipitium in mare, ad duo milia, et suffocabantur in mari.
Mark 5:14 Qui autem pascebant eos, fugerunt et nuntiaverunt in civitatem et in agros; et egressi sunt videre quid esset facti.
Mark 5:15 Et veniunt ad Iesum; et vident illum, qui a daemonio vexabatur, sedentem, vestitum et sanae mentis, eum qui legionem habuerat, et timuerunt.
Mark 5:16 Et qui viderant, narraverunt illis qualiter factum esset ei, qui daemonium habuerat, et de porcis.
Mark 5:17 Et rogare eum coeperunt, ut discederet a finibus eorum.
Mark 5:18 Cumque ascenderet navem, qui daemonio vexatus fuerat, deprecabatur eum, ut esset cum illo.
Mark 5:19 Et non admisit eum, sed ait illi: " Vade in domum tuam ad tuos et annuntia illis quanta tibi Dominus fecerit et misertus sit tui ".
Mark 5:20 Et abiit et coepit praedicare in Decapoli quanta sibi fecisset Iesus, et omnes mirabantur.
Mark 5:21 Et cum transcendisset Iesus in navi rursus trans fretum, convenit turba multa ad illum, et erat circa mare.
Mark 5:22 Et venit quidam de archisynagogis nomine Iairus et videns eum procidit ad pedes eius
Mark 5:23 et deprecatur eum multum dicens: " Filiola mea in extremis est; veni, impone manus super eam, ut salva sit et vivat ".
Mark 5:24 Et abiit cum illo. Et sequebatur eum turba multa et comprimebant illum.
Mark 5:25 Et mulier, quae erat in profluvio sanguinis annis duodecim
Mark 5:26 et fuerat multa perpessa a compluribus medicis et erogaverat omnia sua nec quidquam profecerat, sed magis deterius habebat,
Mark 5:27 cum audisset de Iesu, venit in turba retro et tetigit vestimentum eius;
Mark 5:28 dicebat enim: " Si vel vestimenta eius tetigero, salva ero ".
Mark 5:29 Et confestim siccatus est fons sanguinis eius, et sensit corpore quod sanata esset a plaga.
Mark 5:30 Et statim Iesus cognoscens in semetipso virtutem, quae exierat de eo, conversus ad turbam aiebat: " Quis tetigit vestimenta mea? ".
Mark 5:31 Et dicebant ei discipuli sui: " Vides turbam comprimentem te et dicis: Quis me tetigit?" ".
Mark 5:32 Et circumspiciebat videre eam, quae hoc fecerat.
Mark 5:33 Mulier autem timens et tremens, sciens quod factum esset in se, venit et procidit ante eum et dixit ei omnem veritatem.
Mark 5:34 Ille autem dixit ei: " Filia, fides tua te salvam fecit. Vade in pace et esto sana a plaga tua ".
Mark 5:35 Adhuc eo loquente, veniunt ab archisynagogo dicentes: " Filia tua mortua est; quid ultra vexas magistrum? ".
Mark 5:36 Iesus autem, verbo, quod dicebatur, audito, ait archisynagogo: " Noli timere; tantummodo crede! ".
Mark 5:37 Et non admisit quemquam sequi se nisi Petrum et Iacobum et Ioannem fratrem Iacobi.
Mark 5:38 Et veniunt ad domum archisynagogi; et videt tumultum et flentes et eiulantes multum,
Mark 5:39 et ingressus ait eis: " Quid turbamini et ploratis? Puella non est mortua, sed dormit ".
Mark 5:40 Et irridebant eum. Ipse vero, eiectis omnibus, assumit patrem puellae et matrem et, qui secum erant, et ingreditur, ubi erat puella;
Mark 5:41 et tenens manum puellae ait illi: " Talitha, qum! " - quod est interpretatum: " Puella, tibi dico: Surge! " -.
Mark 5:42 Et confestim surrexit puella et ambulabat; erat enim annorum duodecim. Et obstupuerunt continuo stupore magno.
Mark 5:43 Et praecepit illis vehementer, ut nemo id sciret, et dixit dari illi manducare.
Mark 6:1 Et egressus est inde et venit in patriam suam, et sequuntur il lum discipuli sui.
Mark 6:2 Et facto sabbato, coepit in synagoga docere; et multi audientes admirabantur dicentes: " Unde huic haec, et quae est sapientia, quae data est illi, et virtutes tales, quae per manus eius efficiuntur?
Mark 6:3 Nonne iste est faber, filius Mariae et frater Iacobi et Iosetis et Iudae et Simonis? Et nonne sorores eius hic nobiscum sunt? ". Et scandalizabantur in illo.
Mark 6:4 Et dicebat eis Iesus: " Non est propheta sine honore nisi in patria sua et in cognatione sua et in domo sua ".
Mark 6:5 Et non poterat ibi virtutem ullam facere, nisi paucos infirmos impositis manibus curavit;
Mark 6:6 et mirabatur propter incredulitatem eorum.Et circumibat castella in circuitu docens.
Mark 6:7 Et convocat Duodecim et coepit eos mittere binos et dabat illis potestatem in spiritus immundos;
Mark 6:8 et praecepit eis, ne quid tollerent in via nisi virgam tantum: non panem, non peram neque in zona aes,
Mark 6:9 sed ut calcearentur sandaliis et ne induerentur duabus tunicis.
Mark 6:10 Et dicebat eis: " Quocumque introieritis in domum, illic manete, donec exeatis inde.
Mark 6:11 Et quicumque locus non receperit vos nec audierint vos, exeuntes inde excutite pulverem de pedibus vestris in testimonium illis ".
Mark 6:12 Et exeuntes praedicaverunt, ut paenitentiam agerent;
Mark 6:13 et daemonia multa eiciebant et ungebant oleo multos aegrotos et sanabant.
Mark 6:14 Et audivit Herodes rex; manifestum enim factum est nomen eius. Et dicebant: " Ioannes Baptista resurrexit a mortuis, et propterea inoperantur virtutes in illo ".
Mark 6:15 Alii autem dicebant: " Elias est ". Alii vero dicebant: " Propheta est, quasi unus ex prophetis ".
Mark 6:16 Quo audito, Herodes aiebat: " Quem ego decollavi Ioannem, hic resurrexit! ".
Mark 6:17 Ipse enim Herodes misit ac tenuit Ioannem et vinxit eum in carcere propter Herodiadem uxorem Philippi fratris sui, quia duxerat eam.
Mark 6:18 Dicebat enim Ioannes Herodi: " Non licet tibi habere uxorem fratris tui.
Mark 6:19 Herodias autem insidiabatur illi et volebat occidere eum nec poterat:
Mark 6:20 Herodes enim metuebat Ioannem, sciens eum virum iustum et sanctum, et custodiebat eum, et, audito eo, multum haesitabat et libenter eum audiebat.
Mark 6:21 Et cum dies opportunus accidisset, quo Herodes natali suo cenam fecit principibus suis et tribunis et primis Galilaeae,
Mark 6:22 cumque introisset filia ipsius Herodiadis et saltasset, placuit Herodi simulque recumbentibus. Rex ait puellae: " Pete a me, quod vis, et dabo tibi ".
Mark 6:23 Et iuravit illi multum: " Quidquid petieris a me, dabo tibi, usque ad dimidium regni mei ".
Mark 6:24 Quae cum exisset, dixit matri suae: " Quid petam? ". At illa dixit: " Caput Ioannis Baptistae ".
Mark 6:25 Cumque introisset statim cum festinatione ad regem, petivit dicens: " Volo ut protinus des mihi in disco caput Ioannis Baptistae ".
Mark 6:26 Et contristatus rex, propter iusiurandum et propter recumbentes noluit eam decipere;
Mark 6:27 et statim misso spiculatore rex praecepit afferri caput eius. Et abiens decollavit eum in carcere
Mark 6:28 et attulit caput eius in disco; et dedit illud puellae, et puella dedit illud matri suae.
Mark 6:29 Quo audito, discipuli eius venerunt et tulerunt corpus eius et posuerunt illud in monumento.
Mark 6:30 Et convenientes apostoli ad Iesum renuntiaverunt illi omnia, quae egerant et docuerant.
Mark 6:31 Et ait illis: " Venite vos ipsi seorsum in desertum locum et requiescite pusillum ". Erant enim, qui veniebant et redibant, multi, et nec manducandi spatium habebant.
Mark 6:32 Et abierunt in navi in desertum locum seorsum.
Mark 6:33 Et viderunt eos abeuntes et cognoverunt multi; et pedestre de omnibus civitatibus concurrerunt illuc et praevenerunt eos.
Mark 6:34 Et exiens vidit multam turbam et misertus est super eos, quia erant sicut oves non habentes pastorem, et coepit docere illos multa.
Mark 6:35 Et cum iam hora multa facta esset, accesserunt discipuli eius dicentes: Desertus est locus hic, et hora iam est multa;
Mark 6:36 dimitte illos, ut euntes in villas et vicos in circuitu emant sibi, quod manducent ".
Mark 6:37 Respondens autem ait illis: " Date illis vos manducare ". Et dicunt ei: Euntes emamus denariis ducentis panes et dabimus eis manducare? ".
Mark 6:38 Et dicit eis: " Quot panes habetis? Ite, videte ". Et cum cognovissent, dicunt: " Quinque et duos pisces ".
Mark 6:39 Et praecepit illis, ut accumbere facerent omnes secundum contubernia super viride fenum.
Mark 6:40 Et discubuerunt secundum areas per centenos et per quinquagenos.
Mark 6:41 Et acceptis quinque panibus et duobus piscibus, intuens in caelum benedixit et fregit panes et dabat discipulis suis, ut ponerent ante eos; et duos pisces divisit omnibus.
Mark 6:42 Et manducaverunt omnes et saturati sunt;
Mark 6:43 et sustulerunt fragmenta duodecim cophinos plenos, et de piscibus.
Mark 6:44 Et erant, qui manducaverunt panes, quinque milia virorum.
Mark 6:45 Et statim coegit discipulos suos ascendere navem, ut praecederent trans fretum ad Bethsaidam, dum ipse dimitteret populum.
Mark 6:46 Et cum dimisisset eos, abiit in montem orare.
Mark 6:47 Et cum sero factum esset, erat navis in medio mari, et ipse solus in terra.
Mark 6:48 Et videns eos laborantes in remigando, erat enim ventus contrarius eis, circa quartam vigiliam noctis venit ad eos ambulans super mare et volebat praeterire eos.
Mark 6:49 At illi, ut viderunt eum ambulantem super mare, putaverunt phantasma esse et exclamaverunt;
Mark 6:50 omnes enim eum viderunt et conturbati sunt. Statim autem locutus est cum eis et dicit illis: " Confidite, ego sum; nolite timere! ".
Mark 6:51 Et ascendit ad illos in navem, et cessavit ventus. Et valde nimis intra se stupebant;
Mark 6:52 non enim intellexerant de panibus, sed erat cor illorum obcaecatum.
Mark 6:53 Et cum transfretassent in terram, pervenerunt Gennesaret et applicuerunt.
Mark 6:54 Cumque egressi essent de navi, continuo cognoverunt eum
Mark 6:55 et percurrentes universam regionem illam coeperunt in grabatis eos, qui se male habebant, circumferre, ubi audiebant eum esse.
Mark 6:56 Et quocumque introibat in vicos aut in civitates vel in villas, in plateis ponebant infirmos; et deprecabantur eum, ut vel fimbriam vestimenti eius tangerent; et, quotquot tangebant eum, salvi fiebant.
Mark 7:1 Et conveniunt ad eum pharisaei et quidam de scribis venientes ab Hierosolymis;
Mark 7:2 et cum vidissent quosdam ex discipulis eius communibus manibus, id est non lotis, manducare panes
Mark 7:3 - pharisaei enim et omnes Iudaei, nisi pugillo lavent manus, non manducant, tenentes traditionem seniorum;
Mark 7:4 et a foro nisi baptizentur, non comedunt; et alia multa sunt, quae acceperunt servanda: baptismata calicum et urceorum et aeramentorum et lectorum -
Mark 7:5 et interrogant eum pharisaei et scribae: " Quare discipuli tui non ambulant iuxta traditionem seniorum, sed communibus manibus manducant panem? ".
Mark 7:6 At ille dixit eis: " Bene prophetavit Isaias de vobis hypocritis, sicut scriptum est:Populus hic labiis me honorat,cor autem eorum longe est a me;
Mark 7:7 in vanum autem me coluntdocentes doctrinas praecepta hominum".
Mark 7:8 Relinquentes mandatum Dei tenetis traditionem hominum ".
Mark 7:9 Et dicebat illis: " Bene irritum facitis praeceptum Dei, ut traditionem vestram servetis.
Mark 7:10 Moyses enim dixit: "Honora patrem tuum et matrem tuam" et: "Qui maledixerit patri aut matri, morte moriatur";
Mark 7:11 vos autem dicitis: "Si dixerit homo patri aut matri: Corban, quod est donum, quodcumque ex me tibi profuerit",
Mark 7:12 ultra non permittitis ei facere quidquam patri aut matri
Mark 7:13 rescindentes verbum Dei per traditionem vestram, quam tradidistis; et similia huiusmodi multa facitis ".
Mark 7:14 Et advocata iterum turba, dicebat illis: " Audite me, omnes, et intellegite:
Mark 7:15 Nihil est extra hominem introiens in eum, quod possiteum coinquinare; sed quae de homine procedunt, illa sunt, quae coinquinant hominem! ".
Mark 7:16 ()
Mark 7:17 Et cum introisset in domum a turba, interrogabant eum discipuli eius parabolam.
Mark 7:18 Et ait illis: " Sic et vos imprudentes estis? Non intellegitis quia omne extrinsecus introiens in hominem non potest eum coinquinare,
Mark 7:19 quia non introit in cor eius sed in ventrem et in secessum exit? ", purgans omnes escas.
Mark 7:20 Dicebat autem: " Quod de homine exit, illud coinquinat hominem;
Mark 7:21 ab intus enim de corde hominum cogitationes malae procedunt, fornicationes, furta, homicidia,
Mark 7:22 adulteria, avaritiae, nequitiae, dolus, impudicitia, oculus malus, blasphemia, superbia, stultitia:
Mark 7:23 omnia haec mala ab intus procedunt et coinquinant hominem ".
Mark 7:24 Inde autem surgens abiit in fines Tyri et Sidonis. Et ingressus domum neminem voluit scire et non potuit latere.
Mark 7:25 Sed statim ut audivit de eo mulier, cuius habebat filia spiritum immundum, veniens procidit ad pedes eius.
Mark 7:26 Erat autem mulier Graeca, Syrophoenissa genere. Et rogabat eum, ut daemonium eiceret de filia eius.
Mark 7:27 Et dicebat illi: " Sine prius saturari filios; non est enim bonum sumere panem filiorum et mittere catellis ".
Mark 7:28 At illa respondit et dicit ei: " Domine, etiam catelli sub mensa comedunt de micis puerorum ".
Mark 7:29 Et ait illi: " Propter hunc sermonem vade; exiit daemonium de filia tua.
Mark 7:30 Et cum abisset domum suam, invenit puellam iacentem supra lectum et daemonium exisse.
Mark 7:31 Et iterum exiens de finibus Tyri venit per Sidonem ad mare Galilaeae inter medios fines Decapoleos.
Mark 7:32 Et adducunt ei surdum et mutum et deprecantur eum, ut imponat illi manum.
Mark 7:33 Et apprehendens eum de turba seorsum misit digitos suos in auriculas eius et exspuens tetigit linguam eius
Mark 7:34 et suspiciens in caelum ingemuit et ait illi: " Effetha ", quod est: " Adaperire ".
Mark 7:35 Et statim apertae sunt aures eius, et solutum est vinculum linguae eius, et loquebatur recte.
Mark 7:36 Et praecepit illis, ne cui dicerent; quanto autem eis praecipiebat, tanto magis plus praedicabant.
Mark 7:37 Et eo amplius admirabantur dicentes: " Bene omnia fecit, et surdos facit audire et mutos loqui! ".
Mark 8:1 In illis diebus iterum cum turba multa esset nec haberent, quod manducarent, convocatis discipulis, ait illis:
Mark 8:2 " Misereor super turbam, quia iam triduo sustinent me nec habent, quod manducent;
Mark 8:3 et si dimisero eos ieiunos in domum suam, deficient in via; et quidam ex eis de longe venerunt ".
Mark 8:4 Et responderunt ei discipuli sui: " Unde istos poterit quis hic saturare panibus in solitudine? ".
Mark 8:5 Et interrogabat eos: " Quot panes habetis? ". Qui dixerunt: " Septem ".
Mark 8:6 Et praecipit turbae discumbere supra terram; et accipiens septem panes, gratias agens fregit et dabat discipulis suis, ut apponerent; et apposuerunt turbae.
Mark 8:7 Et habebant pisciculos paucos; et benedicens eos, iussit hos quoque apponi.
Mark 8:8 Et manducaverunt et saturati sunt; et sustulerunt, quod superaverat de fragmentis, septem sportas.
Mark 8:9 Erant autem quasi quattuor milia. Et dimisit eos.
Mark 8:10 Et statim ascendens navem cum discipulis suis venit in partes Dalmanutha.
Mark 8:11 Et exierunt pharisaei et coeperunt conquirere cum eo quaerentes ab illo signum de caelo, tentantes eum.
Mark 8:12 Et ingemiscens spiritu suo ait: " Quid generatio ista quaerit signum? Amen dico vobis: Non dabitur generationi isti signum ".
Mark 8:13 Et dimittens eos, iterum ascendens abiit trans fretum.
Mark 8:14 Et obliti sunt sumere panes et nisi unum panem non habebant secum in navi.
Mark 8:15 Et praecipiebat eis dicens: " Videte, cavete a fermento pharisaeorum et fermento Herodis! ".
Mark 8:16 Et disputabant ad invicem, quia panes non haberent.
Mark 8:17 Quo cognito, ait illis: " Quid disputatis, quia panes non habetis? Nondum cognoscitis nec intellegitis? Caecatum habetis cor vestrum?
Mark 8:18 Oculos habentes non videtis, et aures habentes non auditis? Nec recordamini,
Mark 8:19 quando quinque panes fregi in quinque milia, quot cophinos fragmentorum plenos sustulistis? ". Dicunt ei: " Duodecim ".
Mark 8:20 " Quando illos septem in quattuor milia, quot sportas plenas fragmentorum tulistis? ". Et dicunt ei: " Septem ".
Mark 8:21 Et dicebat eis: " Nondum intellegitis? ".
Mark 8:22 Et veniunt Bethsaida. Et adducunt ei caecum et rogant eum, ut illum tangat.
Mark 8:23 Et apprehendens manum caeci eduxit eum extra vicum; et exspuens in oculos eius, impositis manibus ei, interrogabat eum: " Vides aliquid? ".
Mark 8:24 Et aspiciens dicebat: " Video homines, quia velut arbores video ambulantes ".
Mark 8:25 Deinde iterum imposuit manus super oculos eius; et coepit videre et restitutus est et videbat clare omnia.
Mark 8:26 Et misit illum in domum suam dicens: " Nec in vicum introieris ".
Mark 8:27 Et egressus est Iesus et discipuli eius in castella Caesareae Philippi; et in via interrogabat discipulos suos dicens eis: " Quem me dicunt esse homines? ".
Mark 8:28 Qui responderunt illi dicentcs: " Ioannem Baptistam, alii Eliam, alii vero unum de prophetis ".
Mark 8:29 Et ipse interrogabat eos: " Vos vero quem me dicitis esse? ". Respondens Petrus ait ei: " Tu es Christus ".
Mark 8:30 Et comminatus est eis, ne cui dicerent de illo.
Mark 8:31 Et coepit docere illos: " Oportet Filium hominis multa pati et reprobari a senioribus et a summis sacerdotibus et scribis et occidi et post tres dies resurgere ";
Mark 8:32 et palam verbum loquebatur. Et apprehendens eum Petrus coepit increpare eum.
Mark 8:33 Qui conversus et videns discipulos suos comminatus est Petro et dicit: Vade retro me, Satana, quoniam non sapis, quae Dei sunt, sed quae sunt hominum ".
Mark 8:34 Et convocata turba cum discipulis suis, dixit eis: " Si quis vult post me sequi, deneget semetipsum et tollat crucem suam et sequatur me.
Mark 8:35 Qui enim voluerit animam suam salvam facere, perdet eam; qui autem perdiderit animam suam propter me et evangelium, salvam eam faciet.
Mark 8:36 Quid enim prodest homini, si lucretur mundum totum et detrimentum faciat animae suae?
Mark 8:37 Quid enim dabit homo commutationem pro anima sua?
Mark 8:38 Qui enim me confusus fuerit et mea verba in generatione ista adultera et peccatrice, et Filius hominis confundetur eum, cum venerit in gloria Patris sui cum angelis sanctis ".
Mark 9:1 Et dicebat illis: " Amen dico vobis: Sunt quidam de hic stan tibus, qui non gustabunt mortem, donec videant regnum Dei venisse in virtute ".
Mark 9:2 Et post dies sex assumit Iesus Petrum et Iacobum et Ioannem, et ducit illos in montem excelsum seorsum solos. Et transfiguratus est coram ipsis;
Mark 9:3 et vestimenta eius facta sunt splendentia, candida nimis, qualia fullo super terram non potest tam candida facere.
Mark 9:4 Et apparuit illis Elias cum Moyse, et erant loquentes cum Iesu.
Mark 9:5 Et respondens Petrus ait Iesu: " Rabbi, bonum est nos hic esse; et faciamus tria tabernacula: tibi unum et Moysi unum et Eliae unum ".
Mark 9:6 Non enim sciebat quid responderet; erant enim exterriti.
Mark 9:7 Et facta est nubes obumbrans eos, et venit vox de nube: " Hic est Filius meus dilectus; audite illum ".
Mark 9:8 Et statim circumspicientes neminem amplius viderunt nisi Iesum tantum secum.
Mark 9:9 Et descendentibus illis de monte, praecepit illis, ne cui, quae vidissent, narrarent, nisi cum Filius hominis a mortuis resurrexerit.
Mark 9:10 Et verbum continuerunt apud se, conquirentes quid esset illud: " a mortuis resurgere ".
Mark 9:11 Et interrogabant eum dicentes: " Quid ergo dicunt scribae quia Eliam oporteat venire primum? ".
Mark 9:12 Qui ait illis: " Elias veniens primo, restituit omnia; et quomodo scriptum est super Filio hominis, ut multa patiatur et contemnatur?
Mark 9:13 Sed dico vobis: Et Elias venit; et fecerunt illi, quaecumque volebant, sicut scriptum est de eo ".
Mark 9:14 Et venientes ad discipulos viderunt turbam magnam circa eos et scribas conquirentes cum illis.
Mark 9:15 Et confestim omnis populus videns eum stupefactus est, et accurrentes salutabant eum.
Mark 9:16 Et interrogavit eos: " Quid inter vos conquiritis? ".
Mark 9:17 Et respondit ei unus de turba: " Magister, attuli filium meum ad te habentem spiritum mutum;
Mark 9:18 et ubicumque eum apprehenderit, allidit eum, et spumat et stridet dentibus et arescit. Et dixi discipulis tuis, ut eicerent illum, et non potuerunt ".
Mark 9:19 Qui respondens eis dicit: " O generatio incredula, quamdiu apud vos ero? Quamdiu vos patiar? Afferte illum ad me ".
Mark 9:20 Et attulerunt illum ad eum. Et cum vidisset illum, spiritus statim conturbavit eum; et corruens in terram volutabatur spumans.
Mark 9:21 Et interrogavit patrem eius: " Quantum temporis est, ex quo hoc ei accidit? ". At ille ait: " Ab infantia;
Mark 9:22 et frequenter eum etiam in ignem et in aquas misit, ut eum perderet; sed si quid potes, adiuva nos, misertus nostri ".
Mark 9:23 Iesus autem ait illi: " "Si potes!". Omnia possibilia credenti ".
Mark 9:24 Et continuo exclamans pater pueri aiebat: " Credo; adiuva incredulitatem meam ".
Mark 9:25 Et cum videret Iesus concurrentem turbam, comminatus est spiritui immundo dicens illi: " Mute et surde spiritus, ego tibi praecipio: Exi ab eo et amplius ne introeas in eum ".
Mark 9:26 Et clamans et multum discerpens eum exiit; et factus est sicut mortuus, ita ut multi dicerent: " Mortuus est! ".
Mark 9:27 Iesus autem tenens manum eius elevavit illum, et surrexit.
Mark 9:28 Et cum introisset in domum, discipuli eius secreto interrogabant eum: " Quare nos non potuimus eicere eum? ".
Mark 9:29 Et dixit illis: " Hoc genus in nullo potest exire nisi in oratione ".
Mark 9:30 Et inde profecti peragrabant Galilaeam; nec volebat quemquam scire.
Mark 9:31 Docebat enim discipulos suos et dicebat illis: " Filius hominis traditur in manus hominum, et occident eum, et occisus post tres dies resurget ".
Mark 9:32 At illi ignorabant verbum et timebant eum interrogare.
Mark 9:33 Et venerunt Capharnaum. Qui cum domi esset, interrogabat eos: " Quid in via tractabatis? ".
Mark 9:34 At illi tacebant. Siquidem inter se in via disputaverant, quis esset maior.
Mark 9:35 Et residens vocavit Duodecim et ait illis: " Si quis vult primus esse, erit omnium novissimus et omnium minister ".
Mark 9:36 Et accipiens puerum, statuit eum in medio eorum; quem ut complexus esset, ait illis:
Mark 9:37 " Quisquis unum ex huiusmodi pueris receperit in nomine meo, me recipit; et, quicumque me susceperit, non me suscipit, sed eum qui me misit ".
Mark 9:38 Dixit illi Ioannes: " Magister, vidimus quendam in nomine tuo eicientem daemonia, et prohibebamus eum, quia non sequebatur nos ".
Mark 9:39 Iesus autem ait: " Nolite prohibere eum. Nemo est enim, qui faciat virtutem in nomine meo et possit cito male loqui de me;
Mark 9:40 qui enim non est adversum nos, pro nobis est.
Mark 9:41 Quisquis enim potum dederit vobis calicem aquae in nomine, quia Christi estis, amen dico vobis: Non perdet mercedem suam.
Mark 9:42 Et quisquis scandalizaverit unum ex his pusillis credentibus in me, bonum est ei magis, ut circumdetur mola asinaria collo eius, et in mare mittatur.
Mark 9:43 Et si scandalizaverit te manus tua, abscide illam: bonum est tibi debilem introire in vitam, quam duas manus habentem ire ingehennam, in ignem inexstinguibilem.
Mark 9:44 ()
Mark 9:45 Et si pes tuus te scandalizat, amputa illum: bonum est tibi claudum introire in vitam,quam duos pedes habentem mitti in gehennam.
Mark 9:46 ()
Mark 9:47 Et si oculus tuus scandalizat te, eice eum: bonum est tibi luscum introire in regnum Dei, quam duos oculos habentem mitti in gehennam,
Mark 9:48 ubi vermis eorum non moritur, et ignis non exstinguitur;
Mark 9:49 omnis enim igne salietur.
Mark 9:50 Bonum est sal; quod si sal insulsum fuerit, in quo illud condietis? Habete in vobis sal et pacem habete inter vos ".
Mark 10:1 Et inde exsurgens venit in fines Iudaeae ultra Iorda nem; et conveniunt iterum turbae ad eum, et, sicut consueverat, iterum docebat illos.
Mark 10:2 Et accedentes pharisaei interrogabant eum, si licet viro uxorem dimittere, tentantes eum.
Mark 10:3 At ille respondens dixit eis: " Quid vobis praecepit Moyses? ".
Mark 10:4 Qui dixerunt: " Moyses permisit libellum repudii scribere et dimittere.
Mark 10:5 Iesus autem ait eis: " Ad duritiam cordis vestri scripsit vobis praeceptum istud.
Mark 10:6 Ab initio autem creaturae masculum et feminam fecit eos.
Mark 10:7 Propter hoc relinquet homo patrem suum et matrem et adhaerebit ad uxorern suam,
Mark 10:8 et erunt duo in carne una; itaque iam non sunt duo sed una caro.
Mark 10:9 Quod ergo Deus coniunxit, homo non separet ".
Mark 10:10 Et domo iterum discipuli de hoc interrogabant eum.
Mark 10:11 Et dicit illis: " Quicumque dimiserit uxorem suam et aliam duxerit, adulterium committit in eam;
Mark 10:12 et si ipsa dimiserit virum suum et alii nupserit, moechatur ".
Mark 10:13 Et offerebant illi parvulos, ut tangeret illos; discipuli autem comminabantur eis.
Mark 10:14 At videns Iesus, indigne tulit et ait illis: " Sinite parvulos venire ad me. Ne prohibueritis eos; talium est enim regnum Dei.
Mark 10:15 Amen dico vobis: Quisquis non receperit regnum Dei velut parvulus, non intrabit in illud ".
Mark 10:16 Et complexans eos benedicebat imponens manus super illos.
Mark 10:17 Et cum egrederetur in viam, accurrens quidam et, genu flexo ante eum, rogabat eum: " Magister bone, quid faciam ut vitam aeternam percipiam? ".
Mark 10:18 Iesus autem dixit ei: " Quid me dicis bonum? Nemo bonus, nisi unus Deus.
Mark 10:19 Praecepta nosti: ne occidas, ne adulteres, ne fureris, ne falsum testimonium dixeris, ne fraudem feceris, honora patrem tuum et matrem ".
Mark 10:20 Ille autem dixit ei: " Magister, haec omnia conservavi a iuventute mea.
Mark 10:21 Iesus autem intuitus eum dilexit eum et dixit illi: " Unum tibi deest: vade, quaecumque habes, vende et da pauperibus et habebis thesaurum in caelo; et veni, sequere me ".
Mark 10:22 Qui contristatus in hoc verbo, abiit maerens: erat enim habens possessiones multas.
Mark 10:23 Et circumspiciens Iesus ait discipulis suis: " Quam difficile, qui pecunias habent, in regnum Dei introibunt ".
Mark 10:24 Discipuli autem obstupescebant in verbis eius. At Iesus rursus respondens ait illis: " Filii, quam diffficile est in regnum Dei introire.
Mark 10:25 Facilius est camelum per foramen acus transire quam divitem intrare in regnum Dei ".
Mark 10:26 Qui magis admirabantur dicentes ad semetipsos: " Et quis potest salvus fieri? ".
Mark 10:27 Intuens illos Iesus ait: " Apud homines impossibile est sed non apud Deum: omnia enim possibilia sunt apud Deum ".
Mark 10:28 Coepit Petrus ei dicere: " Ecce nos dimisimus omnia et secuti sumus te.
Mark 10:29 Ait Iesus: " Amen dico vobis: Nemo est, qui reliquerit domum aut fratres aut sorores aut matrem aut patrem aut filios aut agros propter me et propter evangelium,
Mark 10:30 qui non accipiat centies tantum nunc in tempore hoc, domos et fratres et sorores et matres et filios et agros cum persecutionibus, et in saeculo futuro vitam aeternam.
Mark 10:31 Multi autem erunt primi novissimi, et novissimi primi ".
Mark 10:32 Erant autem in via ascendentes in Hierosolymam, et praecedebat illos Iesus, et stupebant; illi autem sequentes timebant. Et assumens iterum Duodecim coepit illis dicere, quae essent ei eventura:
Mark 10:33 " Ecce ascendimus in Hierosolymam; et Filius hominis tradetur principibus sacerdotum et scribis, et damnabunt eum morte et tradent eum gentibus
Mark 10:34 et illudent ei et conspuent eum et flagellabunt eum et interficient eum, et post tres dies resurget ".
Mark 10:35 Et accedunt ad eum Iacobus et Ioannes filii Zebedaei dicentes ei: " Magister, volumus, ut quodcumque petierimus a te, facias nobis ".
Mark 10:36 At ille dixit eis: " Quid vultis, ut faciam vobis? ".
Mark 10:37 Illi autem dixerunt ei: " Da nobis, ut unus ad dexteram tuam et alius ad sinistram sedeamus in gloria tua ".
Mark 10:38 Iesus autem ait eis: " Nescitis quid petatis. Potestis bibere calicem, quem ego bibo, aut baptismum, quo ego baptizor, baptizari? ".
Mark 10:39 At illi dixerunt ei: " Possumus ". Iesus autem ait eis: " Calicem quidem, quem ego bibo, bibetis et baptismum, quo ego baptizor, baptizabimini;
Mark 10:40 sedere autem ad dexteram meam vel ad sinistram non est meum dare, sed quibus paratum est ".
Mark 10:41 Et audientes decem coeperunt indignari de Iacobo et Ioanne.
Mark 10:42 Et vocans eos Iesus ait illis: " Scitis quia hi, qui videntur principari gentibus, dominantur eis, et principes eorum potestatem habent ipsorum.
Mark 10:43 Non ita est autem in vobis, sed quicumque voluerit fieri maior inter vos, erit vester minister;
Mark 10:44 et, quicumque voluerit in vobis primus esse, erit omnium servus;
Mark 10:45 nam et Filius hominis non venit, ut ministraretur ei, sed ut ministraret et daret animam suam redemptionem pro multis ".
Mark 10:46 Et veniunt Ierichum. Et proficiscente eo de Iericho et discipulis eius et plurima multitudine, filius Timaei Bartimaeus caecus sedebat iuxta viam mendicans.
Mark 10:47 Qui cum audisset quia Iesus Nazarenus est, coepit clamare et dicere: " Fili David Iesu, miserere mei! ".
Mark 10:48 Et comminabantur ei multi, ut taceret; at ille multo magis clamabat: " Fili David, miserere mei! ".
Mark 10:49 Et stans Iesus dixit: " Vocate illum ". Et vocant caecum dicentes ei: " Animaequior esto. Surge, vocat te ".
Mark 10:50 Qui, proiecto vestimento suo, exsiliens venit ad Iesum.
Mark 10:51 Et respondens ei Iesus dixit: " Quid vis tibi faciam? ". Caecus autem dixit ei: " Rabboni, ut videam ".
Mark 10:52 Et Iesus ait illi: " Vade; fides tua te salvum fecit ". Et confestim vidit et sequebatur eum in via.
Mark 11:1 Et cum appropinquarent Hierosolymae, Bethphage et Bethaniae ad montem Olivarum, mittit duos ex discipulis suis
Mark 11:2 et ait illis: " Ite in castellum, quod est contra vos, et statim introeuntes illud invenietis pullum ligatum, super quem nemo adhuc hominum sedit; solvite illum et adducite.
Mark 11:3 Et si quis vobis dixerit: "Quid facitis hoc?", dicite: "Domino necessarius est, et continuo illum remittit iterum huc" ".
Mark 11:4 Et abeuntes invenerunt pullum ligatum ante ianuam foris in bivio et solvunt eum.
Mark 11:5 Et quidam de illic stantibus dicebant illis: " Quid facitis solventes pullum? ".
Mark 11:6 Qui dixerunt eis, sicut dixerat Iesus; et dimiserunt eis.
Mark 11:7 Et ducunt pullum ad Iesum et imponunt illi vestimenta sua; et sedit super eum.
Mark 11:8 Et multi vestimenta sua straverunt in via, alii autem frondes, quas exciderant in agris.
Mark 11:9 Et qui praeibant et qui sequebantur, clamabant: " Hosanna! Benedictus, qui venit in nomine Domini!
Mark 11:10 Benedictum, quod venit regnum patris nostri David! Hosanna in excelsis!.
Mark 11:11 Et introivit Hierosolymam in templum; et circumspectis omnibus, cum iam vespera esset hora, exivit in Bethaniam cum Duodecim.
Mark 11:12 Et altera die cum exirent a Bethania, esuriit.
Mark 11:13 Cumque vidisset a longe ficum habentem folia, venit si quid forte inveniret in ea; et cum venisset ad eam, nihil invenit praeter folia: non enim erat tempus ficorum.
Mark 11:14 Et respondens dixit ei: " Iam non amplius in aeternum quisquam fructum ex te manducet ". Et audiebant discipuli eius.
Mark 11:15 Et veniunt Hierosolymam. Et cum introisset in templum, coepit eicere vendentes et ementes in templo et mensas nummulariorum et cathedras vendentium columbas evertit;
Mark 11:16 et non sinebat, ut quisquam vas transferret per templum.
Mark 11:17 Et docebat dicens eis: " Non scriptum est: "Domus mea domus orationis vocabitur omnibus gentibus"? Vos autem fecistis eam speluncam latronum ".
Mark 11:18 Quo audito, principes sacerdotum et scribae quaerebant quomodo eum perderent; timebant enim eum, quoniam universa turba admirabatur super doctrina eius.
Mark 11:19 Et cum vespera facta esset, egrediebantur de civitate.
Mark 11:20 Et cum mane transirent, viderunt ficum aridam factam a radicibus.
Mark 11:21 Et recordatus Petrus dicit ei: " Rabbi, ecce ficus, cui maledixisti, aruit ".
Mark 11:22 Et respondens Iesus ait illis: " Habete fidem Dei!
Mark 11:23 Amen dico vobis: Quicumque dixerit huic monti: "Tollere et mittere in mare", et non haesitaverit in corde suo, sed crediderit quia, quod dixerit, fiat, fiet ei.
Mark 11:24 Propterea dico vobis: Omnia, quaecumque orantes petitis, credite quia iam accepistis, et erunt vobis.
Mark 11:25 Et cum statis in oratione, dimittite, si quid habetis adversus aliquem, ut etPater vester, qui in caelis est, dimittat vobis peccata vestra ".
Mark 11:26 ()
Mark 11:27 Et veniunt rursus Hierosolymam. Et cum ambularet in templo, accedunt ad eum summi sacerdotes et scribae et seniores
Mark 11:28 et dicebant illi: " In qua potestate haec facis? Vel quis tibi dedit hanc potestatem, ut ista facias? ".
Mark 11:29 Iesus autem ait illis: " Interrogabo vos unum verbum, et respondete mihi; et dicam vobis, in qua potestate haec faciam:
Mark 11:30 Baptismum Ioannis de caelo erat an ex hominibus? Respondete mihi ".
Mark 11:31 At illi cogitabant secum dicentes: " Si dixerimus: "De caelo", dicet: Quare ergo non credidistis ei?";
Mark 11:32 si autem dixerimus: "Ex hominibus?" ". Timebant populum: omnes enim habebant Ioannem quia vere propheta esset.
Mark 11:33 Et respondentes dicunt Iesu: " Nescimus ". Et Iesus ait illis: " Neque ego dico vobis in qua potestate haec faciam ".
Mark 12:1 Et coepit illis in parabolis loqui: " Vineam pastinavit ho mo et circumdedit saepem et fodit lacum et aedificavit turrim et locavit eam agricolis et peregre profectus est.
Mark 12:2 Et misit ad agricolas in tempore servum, ut ab agricolis acciperet de fructu vineae;
Mark 12:3 qui apprehensum eum caeciderunt et dimiserunt vacuum.
Mark 12:4 Et iterum misit ad illos alium servum; et illum in capite vulneraverunt et contumeliis affecerunt.
Mark 12:5 Et alium misit, et illum occiderunt, et plures alios, quosdam caedentes, alios vero occidentes.
Mark 12:6 Adhuc unum habebat, filium dilectum. Misit illum ad eos novissimum dicens: "Reverebuntur filium meum".
Mark 12:7 Coloni autem illi dixerunt ad invicem: "Hic est heres. Venite, occidamus eum, et nostra erit hereditas".
Mark 12:8 Et apprehendentes eum occiderunt et eiecerunt extra vineam.
Mark 12:9 Quid ergo faciet dominus vineae? Veniet et perdet colonos et dabit vineam aliis.
Mark 12:10 Nec Scripturam hanc legistis: "Lapidem quem reprobaverunt aedificantes,hic factus est in caput anguli;
Mark 12:11 a Domino factum est istudet est mirabile in oculis nostris"? ".
Mark 12:12 Et quaerebant eum tenere et timuerunt turbam; cognoverunt enim quoniam ad eos parabolam hanc dixerit. Et relicto eo abierunt.
Mark 12:13 Et mittunt ad eum quosdam ex pharisaeis et herodianis, ut eum caperent in verbo.
Mark 12:14 Qui venientes dicunt ei: " Magister, scimus quia verax es et non curas quemquam; nec enim vides in faciem hominum, sed in veritate viam Dei doces. Licet dare tributum Caesari an non? Dabimus an non dabimus? ".
Mark 12:15 Qui sciens versutiam eorum ait illis: " Quid me tentatis? Afferte mihi denarium, ut videam ".
Mark 12:16 At illi attulerunt. Et ait illis: " Cuius est imago haec et inscriptio?. Illi autem dixerunt ei: " Caesaris ".
Mark 12:17 Iesus autem dixit illis: " Quae sunt Caesaris, reddite Caesari et, quae sunt Dei, Deo ". Et mirabantur super eo.
Mark 12:18 Et veniunt ad eum sadducaei, qui dicunt resurrectionem non esse, et interrogabant eum dicentes:
Mark 12:19 " Magister, Moyses nobis scripsit, ut si cuius frater mortuus fuerit et reliquerit uxorem et filium non reliquerit, accipiat frater eius uxorem et resuscitet semen fratri suo.
Mark 12:20 Septem fratres erant: et primus accepit uxorem et moriens non reliquit semen;
Mark 12:21 et secundus accepit eam et mortuus est, non relicto semine; et tertius similiter;
Mark 12:22 et septem non reliquerunt semen. Novissima omnium defuncta est et mulier.
Mark 12:23 In resurrectione, cum resurrexerint, cuius de his erit uxor? Septem enim habuerunt eam uxorem ".
Mark 12:24 Ait illis Iesus: " Non ideo erratis, quia non scitis Scripturas neque virtutem Dei?
Mark 12:25 Cum enim a mortuis resurrexerint, neque nubent neque nubentur, sed sunt sicut angeli in caelis.
Mark 12:26 De mortuis autem quod resurgant, non legistis in libro Moysis super rubum, quomodo dixerit illi Deus inquiens: "Ego sum Deus Abraham et Deus Isaac et Deus Iacob"?
Mark 12:27 Non est Deus mortuorum sed vivorum! Multum erratis ".
Mark 12:28 Et accessit unus de scribis, qui audierat illos conquirentes, videns quoniam bene illis responderit, interrogavit eum: " Quod est primum omnium mandatum? ".
Mark 12:29 Iesus respondit: " Primum est: "Audi, Israel: Dominus Deus noster Dominus unus est,
Mark 12:30 et diliges Dominum Deum tuum ex toto corde tuo et ex tota anima tua et ex tota mente tua et ex tota virtute tua".
Mark 12:31 Secundum est illud: "Diliges proximum tuum tamquam teipsum". Maius horum aliud mandatum non est ".
Mark 12:32 Et ait illi scriba: " Bene, Magister, in veritate dixisti: "Unus est, et non est alius praeter eum;
Mark 12:33 et diligere eum ex toto corde et ex toto intellectu et ex tota fortitudine" et: "Diligere proximum tamquam seipsum" maius est omnibus holocautomatibus et sacrificiis ".
Mark 12:34 Et Iesus videns quod sapienter respondisset, dixit illi: " Non es longe a regno Dei ". Et nemo iam audebat eum interrogare.
Mark 12:35 Et respondens Iesus dicebat docens in templo: " Quomodo dicunt scribae Christum filium esse David?
Mark 12:36 Ipse David dixit in Spiritu Sancto:Dixit Dominus Domino meo: Sede a dextris meis,donec ponam inimicos tuos sub pedibus tuis".
Mark 12:37 Ipse David dicit eum Dominum, et unde est filius eius? ". Et multa turba eum libenter audiebat.
Mark 12:38 Et dicebat in doctrina sua: " Cavete a scribis, qui volunt in stolis ambulare et salutari in foro
Mark 12:39 et in primis cathedris sedere in synagogis et primos discubitus in cenis;
Mark 12:40 qui devorant domos viduarum et ostentant prolixas orationes. Hi accipient amplius iudicium ".
Mark 12:41 Et sedens contra gazophylacium aspiciebat quomodo turba iactaret aes in gazophylacium; et multi divites iactabant multa.
Mark 12:42 Et cum venisset una vidua pauper, misit duo minuta, quod est quadrans.
Mark 12:43 Et convocans discipulos suos ait illis: " Amen dico vobis: Vidua haec pauper plus omnibus misit, qui miserunt in gazophylacium:
Mark 12:44 Omnes enim ex eo, quod abundabat illis, miserunt; haec vero de penuria sua omnia, quae habuit, misit, totum victum suum ".
Mark 13:1 Et cum egrederetur de tem plo, ait illi unus ex discipulis suis: " Magister, aspice quales lapides et quales structurae ".
Mark 13:2 Et Iesus ait illi: " Vides has magnas aedificationes? Hic non relinquetur lapis super lapidem, qui non destruatur ".
Mark 13:3 Et cum sederet in montem Olivarum contra templum, interrogabat eum separatim Petrus et Iacobus et Ioannes et Andreas:
Mark 13:4 " Dic nobis: Quando ista erunt, et quod signum erit, quando haec omnia incipient consummari? ".
Mark 13:5 Iesus autem coepit dicere illis: " Videte, ne quis vos seducat.
Mark 13:6 Multi venient in nomine meo dicentes: "Ego sum", et multos seducent.
Mark 13:7 Cum audieritis autem bella et opiniones bellorum, ne timueritis; oportet fieri sed nondum finis.
Mark 13:8 Exsurget enim gens super gentem, et regnum super regnum, erunt terrae motus per loca, erunt fames; initium dolorum haec.
Mark 13:9 Videte autem vosmetipsos. Tradent vos conciliis, et in synagogis vapulabitis et ante praesides et reges stabitis propter me in testimonium illis.
Mark 13:10 Et in omnes gentes primum oportet praedicari evangelium.
Mark 13:11 Et cum duxerint vos tradentes, nolite praecogitare quid loquamini, sed, quod datum vobis fuerit in illa hora, id loquimini: non enim estis vos loquentes sed Spiritus Sanctus.
Mark 13:12 Et tradet frater fratrem in mortem, et pater filium; et consurgent filii in parentes et morte afficient eos;
Mark 13:13 et eritis odio omnibus propter nomen meum. Qui autem sustinuerit in finem, hic salvus erit.
Mark 13:14 Cum autem videritis abominationem desolationis stantem, ubi non debet, qui legit, intellegat: tunc, qui in Iudaea sunt, fugiant in montes;
Mark 13:15 qui autem super tectum, ne descendat nec introeat, ut tollat quid de domo sua;
Mark 13:16 et, qui in agro erit, non revertatur retro tollere vestimentum suum.
Mark 13:17 Vae autem praegnantibus et nutrientibus in illis diebus!
Mark 13:18 Orate vero, ut hieme non fiat:
Mark 13:19 erunt enim dies illi tribulatio talis, qualis non fuit ab initio creaturae, quam condidit Deus, usque nunc, neque fiet.
Mark 13:20 Et nisi breviasset Dominus dies, non fuisset salva omnis caro. Sed propter electos, quos elegit, breviavit dies.
Mark 13:21 Et tunc, si quis vobis dixerit: "Ecce hic est Christus, ecce illic", ne credideritis.
Mark 13:22 Exsurgent enim pseudochristi et pseudoprophetae et dabunt signa et portenta ad seducendos, si potest fieri, electos.
Mark 13:23 Vos autem videte; praedixi vobis omnia.
Mark 13:24 Sed in illis diebus post tribulationem illam sol contenebrabitur, et luna non dabit splendorem suum,
Mark 13:25 et erunt stellae de caelo decidentes, et virtutes, quae sunt in caelis, movebuntur.
Mark 13:26 Et tunc videbunt Filium hominis venientem in nubibus cum virtute multa et gloria.
Mark 13:27 Et tunc mittet angelos et congregabit electos suos a quattuor ventis, a summo terrae usque ad summum caeli.
Mark 13:28 A ficu autem discite parabolam: cum iam ramus eius tener fuerit et germinaverit folia, cognoscitis quia in proximo sit aestas.
Mark 13:29 Sic et vos, cum videritis haec fieri, scitote quod in proximo sit in ostiis.
Mark 13:30 Amen dico vobis: Non transiet generatio haec, donec omnia ista fiant.
Mark 13:31 Caelum et terra transibunt, verba autem mea non transibunt.
Mark 13:32 De die autem illo vel hora nemo scit, neque angeli in caelo neque Filius, nisi Pater.
Mark 13:33 Videte, vigilate; nescitis enim, quando tempus sit.
Mark 13:34 Sicut homo, qui peregre profectus reliquit domum suam et dedit servis suis potestatem, unicuique opus suum, ianitori quoque praecepit, ut vigilaret.
Mark 13:35 Vigilate ergo; nescitis enim quando dominus domus veniat, sero an media nocte an galli cantu an mane;
Mark 13:36 ne, cum venerit repente, inveniat vos dormientes.
Mark 13:37 Quod autem vobis dico, omnibus dico: Vigilate! ".
Mark 14:1 Erat autem Pascha et Azy ma post biduum. Et quaerebant summi sacerdotes et scribae, quomodo eum dolo tenerent et occiderent;
Mark 14:2 dicebant enim: " Non in die festo, ne forte tumultus fieret populi ".
Mark 14:3 Et cum esset Bethaniae in domo Simonis leprosi et recumberet, venit mulier habens alabastrum unguenti nardi puri pretiosi; fracto alabastro, effudit super caput eius.
Mark 14:4 Erant autem quidam indigne ferentes intra semetipsos: " Ut quid perditio ista unguenti facta est?
Mark 14:5 Poterat enim unguentum istud veniri plus quam trecentis denariis et dari pauperibus ". Et fremebant in eam.
Mark 14:6 Iesus autem dixit: " Sinite eam; quid illi molesti estis? Bonum opus operata est in me.
Mark 14:7 Semper enim pauperes habetis vobiscum et, cum volueritis, potestis illis bene facere; me autem non semper habetis.
Mark 14:8 Quod habuit, operata est: praevenit ungere corpus meum in sepulturam.
Mark 14:9 Amen autem dico vobis: Ubicumque praedicatum fuerit evangelium in universum mundum, et, quod fecit haec, narrabitur in memoriam eius ".
Mark 14:10 Et Iudas Iscarioth, unus de Duodecim, abiit ad summos sacerdotes, ut proderet eum illis.
Mark 14:11 Qui audientes gavisi sunt et promiserunt ei pecuniam se daturos. Et quaerebat quomodo illum opportune traderet.
Mark 14:12 Et primo die Azymorum, quando Pascha immolabant, dicunt ei discipuli eius: " Quo vis eamus et paremus, ut manduces Pascha? ".
Mark 14:13 Et mittit duos ex discipulis suis et dicit eis: " Ite in civitatem, et occurret vobis homo lagoenam aquae baiulans; sequimini eum
Mark 14:14 et, quocumque introierit, dicite domino domus: "Magister dicit: Ubi est refectio mea, ubi Pascha cum discipulis meis manducem?".
Mark 14:15 Et ipse vobis demonstrabit cenaculum grande stratum paratum; et illic parate nobis ".
Mark 14:16 Et abierunt discipuli et venerunt in civitatem et invenerunt, sicut dixerat illis, et paraverunt Pascha.
Mark 14:17 Et vespere facto, venit cum Duodecim.
Mark 14:18 Et discumbentibus eis et manducantibus, ait Iesus: " Amen dico vobis: Unus ex vobis me tradet, qui manducat mecum ".
Mark 14:19 Coeperunt contristari et dicere ei singillatim: " Numquid ego? ".
Mark 14:20 Qui ait illis: " Unus ex Duodecim, qui intingit mecum in catino.
Mark 14:21 Nam Filius quidem hominis vadit, sicut scriptum est de eo. Vae autem homini illi, per quem Filius hominis traditur! Bonum est ei, si non esset natus homo ille ".
Mark 14:22 Et manducantibus illis, accepit panem et benedicens fregit et dedit eis et ait: " Sumite: hoc est corpus meum ".
Mark 14:23 Et accepto calice, gratias agens dedit eis; et biberunt ex illo omnes.
Mark 14:24 Et ait illis: " Hic est sanguis meus novi testamenti, qui pro multis effunditur.
Mark 14:25 Amen dico vobis: Iam non bibam de genimine vitis usque in diem illum, cum illud bibam novum in regno Dei ".
Mark 14:26 Et hymno dicto, exierunt in montem Olivarum.
Mark 14:27 Et ait eis Iesus: " Omnes scandalizabimini, quia scriptum est: Percutiam pastorem, et dispergentur oves".
Mark 14:28 Sed posteaquam resurrexero, praecedam vos in Galilaeam ".
Mark 14:29 Petrus autem ait ei: " Et si omnes scandalizati fuerint, sed non ego ".
Mark 14:30 Et ait illi Iesus: " Amen dico tibi: Tu hodie, in nocte hac, priusquam bis gallus vocem dederit, ter me es negaturus ".
Mark 14:31 At ille amplius loquebatur: " Et si oportuerit me commori tibi, non te negabo ". Similiter autem et omnes dicebant.
Mark 14:32 Et veniunt in praedium, cui nomen Gethsemani; et ait discipulis suis: " Sedete hic, donec orem ".
Mark 14:33 Et assumit Petrum et Iacobum et Ioannem secum et coepit pavere et taedere;
Mark 14:34 et ait illis: " Tristis est anima mea usque ad mortem; sustinete hic et vigilate ".
Mark 14:35 Et cum processisset paululum, procidebat super terram et orabat, ut, si fieri posset, transiret ab eo hora;
Mark 14:36 et dicebat: " Abba, Pater! Omnia tibi possibilia sunt. Transfer calicem hunc a me; sed non quod ego volo, sed quod tu ".
Mark 14:37 Et venit et invenit eos dormientes; et ait Petro: " Simon, dormis? Non potuisti una hora vigilare?
Mark 14:38 Vigilate et orate, ut non intretis in tentationem; spiritus quidem promptus, caro vero infirma ".
Mark 14:39 Et iterum abiens oravit, eundem sermonem dicens.
Mark 14:40 Et veniens denuo invenit eos dormientes; erant enim oculi illorum ingravati, et ignorabant quid responderent ei.
Mark 14:41 Et venit tertio et ait illis: " Dormite iam et requiescite? Sufficit, venit hora: ecce traditur Filius hominis in manus peccatorum.
Mark 14:42 Surgite, eamus; ecce, qui me tradit, prope est ".
Mark 14:43 Et confestim, adhuc eo loquente, venit Iudas unus ex Duodecim, et cum illo turba cum gladiis et lignis a summis sacerdotibus et scribis et senioribus.
Mark 14:44 Dederat autem traditor eius signum eis dicens: " Quemcumque osculatus fuero, ipse est; tenete eum et ducite caute ".
Mark 14:45 Et cum venisset, statim accedens ad eum ait: " Rabbi "; et osculatus est eum.
Mark 14:46 At illi manus iniecerunt in eum et tenuerunt eum.
Mark 14:47 Unus autem quidam de circumstantibus educens gladium percussit servum summi sacerdotis et amputavit illi auriculam.
Mark 14:48 Et respondens Iesus ait illis: " Tamquam ad latronem existis cum gladiis et lignis comprehendere me?
Mark 14:49 Cotidie eram apud vos in templo docens, et non me tenuistis; sed adimpleantur Scripturae ".
Mark 14:50 Et relinquentes eum omnes fugerunt.
Mark 14:51 Et adulescens quidam sequebatur eum amictus sindone super nudo, et tenent eum;
Mark 14:52 at ille, reiecta sindone, nudus profugit.
Mark 14:53 Et adduxerunt Iesum ad summum sacerdotem; et conveniunt omnes summi sacerdotes et seniores et scribae.
Mark 14:54 Et Petrus a longe secutus est eum usque intro in atrium summi sacerdotis et sedebat cum ministris et calefaciebat se ad ignem.
Mark 14:55 Summi vero sacerdotes et omne concilium quaerebant adversus Iesum testimonium, ut eum morte afficerent, nec inveniebant.
Mark 14:56 Multi enim testimonium falsum dicebant adversus eum, et convenientia testimonia non erant.
Mark 14:57 Et quidam surgentes falsum testimonium ferebant adversus eum dicentes:
Mark 14:58 " Nos audivimus eum dicentem: "Ego dissolvam templum hoc manu factum et intra triduum aliud non manu factum aedificabo" ".
Mark 14:59 Et ne ita quidem conveniens erat testimonium illorum.
Mark 14:60 Et exsurgens summus sacerdos in medium interrogavit Iesum dicens: " Non respondes quidquam ad ea, quae isti testantur adversum te? ".
Mark 14:61 Ille autem tacebat et nihil respondit. Rursum summus sacerdos interrogabat eum et dicit ei: " Tu es Christus filius Benedicti? ".
Mark 14:62 Iesus autem dixit: " Ego sum, et videbitis Filium hominis a dextris sedentem Virtutis et venientem cum nubibus caeli ".
Mark 14:63 Summus autem sacerdos scindens vestimenta sua ait: " Quid adhuc necessarii sunt nobis testes?
Mark 14:64 Audistis blasphemiam. Quid vobis videtur? ". Qui omnes condemnaverunt eum esse reum mortis.
Mark 14:65 Et coeperunt quidam conspuere eum et velare faciem eius et colaphis eum caedere et dicere ei: " Prophetiza "; et ministri alapis eum caedebant.
Mark 14:66 Et cum esset Petrus in atrio deorsum, venit una ex ancillis summi sacerdotis
Mark 14:67 et, cum vidisset Petrum calefacientem se, aspiciens illum ait: " Et tu cum hoc Nazareno, Iesu, eras! ".
Mark 14:68 At ille negavit dicens: " Neque scio neque novi quid tu dicas! ". Et exiit foras ante atrium, et gallus cantavit.
Mark 14:69 Et ancilla, cum vidisset illum, rursus coepit dicere circumstantibus: " Hic ex illis est! ".
Mark 14:70 At ille iterum negabat. Et post pusillum rursus, qui astabant, dicebant Petro: " Vere ex illis es, nam et Galilaeus es ".
Mark 14:71 Ille autem coepit anathematizare et iurare: " Nescio hominem istum, quem dicitis! ".
Mark 14:72 Et statim iterum gallus cantavit; et recordatus est Petrus verbi, sicut dixerat ei Iesus: " Priusquam gallus cantet bis, ter me negabis ". Et coepit flere.
Mark 15:1 Et confestim mane consilium facientes summi sacerdotes cum senioribus et scribis, id est universum concilium, vincientes Iesum duxerunt et tradiderunt Pilato.
Mark 15:2 Et interrogavit eum Pilatus: " Tu es rex Iudaeorum? ". At ille respondens ait illi: " Tu dicis ".
Mark 15:3 Et accusabant eum summi sacerdotes in multis.
Mark 15:4 Pilatus autem rursum interrogabat eum dicens: " Non respondes quidquam? Vide in quantis te accusant ".
Mark 15:5 Iesus autem amplius nihil respondit, ita ut miraretur Pilatus.
Mark 15:6 Per diem autem festum dimittere solebat illis unum ex vinctis, quem peterent.
Mark 15:7 Erat autem qui dicebatur Barabbas, vinctus cum seditiosis, qui in seditione fecerant homicidium.
Mark 15:8 Et cum ascendisset turba, coepit rogare, sicut faciebat illis.
Mark 15:9 Pilatus autem respondit eis et dixit: " Vultis dimittam vobis regem Iudaeorum? ".
Mark 15:10 Sciebat enim quod per invidiam tradidissent eum summi sacerdotes.
Mark 15:11 Pontifices autem concitaverunt turbam, ut magis Barabbam dimitteret eis.
Mark 15:12 Pilatus autem iterum respondens aiebat illis: " Quid ergo vultis faciam regi Iudaeorum? ".
Mark 15:13 At illi iterum clamaverunt: " Crucifige eum! ".
Mark 15:14 Pilatus vero dicebat eis: " Quid enim mali fecit? ". At illi magis clamaverunt: " Crucifige eum! ".
Mark 15:15 Pilatus autem, volens populo satisfacere, dimisit illis Barabbam et tradidit Iesum flagellis caesum, ut crucifigeretur.
Mark 15:16 Milites autem duxerunt eum intro in atrium, quod est praetorium, et convocant totam cohortem.
Mark 15:17 Et induunt eum purpuram et imponunt ei plectentes spineam coronam;
Mark 15:18 et coeperunt salutare eum: " Ave, rex Iudaeorum! ",
Mark 15:19 et percutiebant caput eius arundine et conspuebant eum et ponentes genua adorabant eum.
Mark 15:20 Et postquam illuserunt ei, exuerunt illum purpuram et induerunt eum vestimentis suis. Et educunt illum, ut crucifigerent eum.
Mark 15:21 Et angariant praetereuntem quempiam Simonem Cyrenaeum venientem de villa, patrem Alexandri et Rufi, ut tolleret crucem eius.
Mark 15:22 Et perducunt illum in Golgotha locum, quod est interpretatum Calvariae locus.
Mark 15:23 Et dabant ei myrrhatum vinum; ille autem non accepit.
Mark 15:24 Et crucifigunt eum et dividunt vestimenta eius, mittentes sortem super eis, quis quid tolleret.
Mark 15:25 Erat autem hora tertia, et crucifixerunt eum.
Mark 15:26 Et erat titulus causae eius inscriptus: " Rex Iudaeorum ".
Mark 15:27 Et cum eo crucifigunt duos latrones, unum a dextris et alium asinistris eius.
Mark 15:28 ()
Mark 15:29 Et praetereuntes blasphemabant eum moventes capita sua et dicentes: " Vah, qui destruit templum et in tribus diebus aedificat;
Mark 15:30 salvum fac temetipsum descendens de cruce! ".
Mark 15:31 Similiter et summi sacerdotes ludentes ad alterutrum cum scribis dicebant: " Alios salvos fecit, seipsum non potest salvum facere.
Mark 15:32 Christus rex Israel descendat nunc de cruce, ut videamus et credamus ". Etiam qui cum eo crucifixi erant, conviciabantur ei.
Mark 15:33 Et, facta hora sexta, tenebrae factae sunt per totam terram usque in horam nonam.
Mark 15:34 Et hora nona exclamavit Iesus voce magna: " Heloi, Heloi, lema sabacthani? ", quod est interpretatum: " Deus meus, Deus meus, ut quid dereliquisti me? ".
Mark 15:35 Et quidam de circumstantibus audientes dicebant: " Ecce, Eliam vocat ".
Mark 15:36 Currens autem unus et implens spongiam aceto circumponensque calamo potum dabat ei dicens: " Sinite, videamus, si veniat Elias ad deponendum eum ".
Mark 15:37 Iesus autem, emissa voce magna, exspiravit.
Mark 15:38 Et velum templi scissum est in duo a sursum usque deorsum.
Mark 15:39 Videns autem centurio, qui ex adverso stabat, quia sic clamans exspirasset, ait: " Vere homo hic Filius Dei erat ".
Mark 15:40 Erant autem et mulieres de longe aspicientes, inter quas et Maria Magdalene et Maria Iacobi minoris et Iosetis mater et Salome,
Mark 15:41 quae, cum esset in Galilaea, sequebantur eum et ministrabant ei, et aliae multae, quae simul cum eo ascenderant Hierosolymam.
Mark 15:42 Et cum iam sero esset factum, quia erat Parasceve, quod est ante sabbatum,
Mark 15:43 venit Ioseph ab Arimathaea nobilis decurio, qui et ipse erat exspectans regnum Dei, et audacter introivit ad Pilatum et petiit corpus Iesu.
Mark 15:44 Pilatus autem miratus est si iam obisset, et, accersito centurione, interrogavit eum si iam mortuus esset,
Mark 15:45 et, cum cognovisset a centurione, donavit corpus Ioseph.
Mark 15:46 Is autem mercatus sindonem et deponens eum involvit sindone et posuit eum in monumento, quod erat excisum de petra, et advolvit lapidem ad ostium monumenti.
Mark 15:47 Maria autem Magdalene et Maria Iosetis aspiciebant, ubi positus esset.
Mark 16:1 Et cum transisset sabbatum, Maria Magdalene et Maria Iacobi et Salome emerunt aromata, ut venientes ungerent eum.
Mark 16:2 Et valde mane, prima sabbatorum, veniunt ad monumentum, orto iam sole.
Mark 16:3 Et dicebant ad invicem: " Quis revolvet nobis lapidem ab ostio monumenti? ".
Mark 16:4 Et respicientes vident revolutum lapidem; erat quippe magnus valde.
Mark 16:5 Et introeuntes in monumentum viderunt iuvenem sedentem in dextris, coopertum stola candida, et obstupuerunt.
Mark 16:6 Qui dicit illis: " Nolite expavescere! Iesum quaeritis Nazarenum crucifixum. Surrexit, non est hic; ecce locus, ubi posuerunt eum.
Mark 16:7 Sed ite, dicite discipulis eius et Petro: "Praecedit vos in Galilaeam. Ibi eum videbitis, sicut dixit vobis" ".
Mark 16:8 Et exeuntes fugerunt de monumento; invaserat enim eas tremor et pavor, et nemini quidquam dixerunt, timebant enim.
Mark 16:9 Surgens autem mane, prima sabbati, apparuit primo Mariae Magdalenae, de qua eiecerat septem daemonia.
Mark 16:10 Illa vadens nuntiavit his, qui cum eo fuerant, lugentibus et flentibus;
Mark 16:11 et illi audientes quia viveret et visus esset ab ea, non crediderunt.
Mark 16:12 Post haec autem duobus ex eis ambulantibus ostensus est in alia effigie euntibus in villam;
Mark 16:13 et illi euntes nuntiaverunt ceteris, nec illis crediderunt.
Mark 16:14 Novissime recumbentibus illis Undecim apparuit, et exprobravit incredulitatem illorum et duritiam cordis, quia his, qui viderant eum resuscitatum, non crediderant.
Mark 16:15 Et dixit eis: " Euntes in mundum universum praedicate evangelium omni creaturae.
Mark 16:16 Qui crediderit et baptizatus fuerit, salvus erit; qui vero non crediderit, condemnabitur.
Mark 16:17 Signa autem eos, qui crediderint, haec sequentur: in nomine meo daemonia eicient, linguis loquentur novis,
Mark 16:18 serpentes tollent, et, si mortiferum quid biberint, non eos nocebit, super aegrotos manus imponent, et bene habebunt ".
Mark 16:19 Et Dominus quidem Iesus, postquam locutus est eis, assumptus est in caelum et sedit a dextris Dei.
Mark 16:20 Illi autem profecti praedicaverunt ubique, Domino cooperante et sermonem confirmante, sequentibus signis.

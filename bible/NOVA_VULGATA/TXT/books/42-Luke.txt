Luke 1:1 Quoniam quidem multi conati sunt ordinare narrationem, quae in nobis completae sunt, rerum,
Luke 1:2 sicut tradiderunt nobis, qui ab initio ipsi viderunt et ministri fuerunt verbi,
Luke 1:3 visum est et mihi, adsecuto a principio omnia, diligenter ex ordine tibi scribere, optime Theophile,
Luke 1:4 ut cognoscas eorum verborum, de quibus eruditus es, firmitatem.
Luke 1:5 Fuit in diebus Herodis regis Iudaeae sacerdos quidam nomine Zacharias de vice Abiae, et uxor illi de filiabus Aaron, et nomen eius Elisabeth.
Luke 1:6 Erant autem iusti ambo ante Deum, incedentes in omnibus mandatis et iustificationibus Domini, irreprehensibiles.
Luke 1:7 Et non erat illis filius, eo quod esset Elisabeth sterilis, et ambo processissent in diebus suis.
Luke 1:8 Factum est autem, cum sacerdotio fungeretur in ordine vicis suae ante Deum,
Luke 1:9 secundum consuetudinem sacerdotii sorte exiit, ut incensum poneret ingressus in templum Domini;
Luke 1:10 et omnis multitudo erat populi orans foris hora incensi.
Luke 1:11 Apparuit autem illi angelus Domini stans a dextris altaris incensi;
Luke 1:12 et Zacharias turbatus est videns, et timor irruit super eum.
Luke 1:13 Ait autem ad illum angelus: " Ne timeas, Zacharia, quoniam exaudita est deprecatio tua, et uxor tua Elisabeth pariet tibi filium, et vocabis nomen eius Ioannem.
Luke 1:14 Et erit gaudium tibi et exsultatio, et multi in nativitate eius gaudebunt:
Luke 1:15 erit enim magnus coram Domino et vinum et siceram non bibet et Spiritu Sancto replebitur adhuc ex utero matris suae
Luke 1:16 et multos filiorum Israel convertet ad Dominum Deum ipsorum.
Luke 1:17 Et ipse praecedet ante illum in spiritu et virtute Eliae, ut convertat corda patrum in filios et incredibiles ad prudentiam iustorum, parare Domino plebem perfectam ".
Luke 1:18 Et dixit Zacharias ad angelum: " Unde hoc sciam? Ego enim sum senex, et uxor mea processit in diebus suis ".
Luke 1:19 Et respondens angelus dixit ei: " Ego sum Gabriel, qui adsto ante Deum, et missus sum loqui ad te et haec tibi evangelizare.
Luke 1:20 Et ecce: eris tacens et non poteris loqui usque in diem, quo haec fiant, pro eo quod non credidisti verbis meis, quae implebuntur in tempore suo ".
Luke 1:21 Et erat plebs exspectans Zachariam, et mirabantur quod tardaret ipse in templo.
Luke 1:22 Egressus autem non poterat loqui ad illos, et cognoverunt quod visionem vidisset in templo; et ipse erat innuens illis et permansit mutus.
Luke 1:23 Et factum est, ut impleti sunt dies officii eius, abiit in domum suam.
Luke 1:24 Post hos autem dies concepit Elisabeth uxor eius et occultabat se mensibus quinque dicens:
Luke 1:25 " Sic mihi fecit Dominus in diebus, quibus respexit auferre opprobrium meum inter homines ".
Luke 1:26 In mense autem sexto missus est angelus Gabriel a Deo in civitatem Galilaeae, cui nomen Nazareth,
Luke 1:27 ad virginem desponsatam viro, cui nomen erat Ioseph de domo David, et nomen virginis Maria.
Luke 1:28 Et ingressus ad eam dixit: " Ave, gratia plena, Dominus tecum ".
Luke 1:29 Ipsa autem turbata est in sermone eius et cogitabat qualis esset ista salutatio.
Luke 1:30 Et ait angelus ei: " Ne timeas, Maria; invenisti enim gratiam apud Deum.
Luke 1:31 Et ecce concipies in utero et paries filium et vocabis nomen eius Iesum.
Luke 1:32 Hic erit magnus et Filius Altissimi vocabitur, et dabit illi Dominus Deus sedem David patris eius,
Luke 1:33 et regnabit super domum Iacob in aeternum, et regni eius non erit finis.
Luke 1:34 Dixit autem Maria ad angelum: " Quomodo fiet istud, quoniam virum non cognosco? ".
Luke 1:35 Et respondens angelus dixit ei: " Spiritus Sanctus superveniet in te, et virtus Altissimi obumbrabit tibi: ideoque et quod nascetur sanctum, vocabitur Filius Dei.
Luke 1:36 Et ecce Elisabeth cognata tua et ipsa concepit filium in senecta sua, et hic mensis est sextus illi, quae vocatur sterilis,
Luke 1:37 quia non erit impossibile apud Deum omne verbum ".
Luke 1:38 Dixit autem Maria: " Ecce ancilla Domini; fiat mihi secundum verbum tuum ". Et discessit ab illa angelus.
Luke 1:39 Exsurgens autem Maria in diebus illis abiit in montana cum festinatione in civitatem Iudae
Luke 1:40 et intravit in domum Zachariae et salutavit Elisabeth.
Luke 1:41 Et factum est, ut audivit salutationem Mariae Elisabeth, exsultavit infans in utero eius, et repleta est Spiritu Sancto Elisabeth
Luke 1:42 et exclamavit voce magna et dixit: " Benedicta tu inter mulieres, et benedictus fructus ventris tui.
Luke 1:43 Et unde hoc mihi, ut veniat mater Domini mei ad me?
Luke 1:44 Ecce enim ut facta est vox salutationis tuae in auribus meis, exsultavit in gaudio infans in utero meo.
Luke 1:45 Et beata, quae credidit, quoniam perficientur ea, quae dicta sunt ei a Domino ".
Luke 1:46 Et ait Maria: Magnificat anima mea Dominum,
Luke 1:47 et exsultavit spiritus meus in Deo salvatore meo,
Luke 1:48 quia respexit humilitatem ancillae suae.Ecce enim ex hoc beatam me dicent omnes generationes,
Luke 1:49 quia fecit mihi magna, qui potens est,et sanctum nomen eius,
Luke 1:50 et misericordia eius in progenies et progeniestimentibus eum.
Luke 1:51 Fecit potentiam in brachio suo,dispersit superbos mente cordis sui;
Luke 1:52 deposuit potentes de sedeet exaltavit humiles;
Luke 1:53 esurientes implevit boniset divites dimisit inanes.
Luke 1:54 Suscepit Israel puerum suum,recordatus misericordiae,
Luke 1:55 sicut locutus est ad patres nostros,Abraham et semini eius in saecula ".
Luke 1:56 Mansit autem Maria cum illa quasi mensibus tribus et reversa est in domum suam.
Luke 1:57 Elisabeth autem impletum est tempus pariendi, et peperit filium.
Luke 1:58 Et audierunt vicini et cognati eius quia magnificavit Dominus misericordiam suam cum illa, et congratulabantur ei.
Luke 1:59 Et factum est, in die octavo venerunt circumcidere puerum et vocabant eum nomine patris eius, Zachariam.
Luke 1:60 Et respondens mater eius dixit: " Nequaquam, sed vocabitur Ioannes ".
Luke 1:61 Et dixerunt ad illam: " Nemo est in cognatione tua, qui vocetur hoc nomine ".
Luke 1:62 Innuebant autem patri eius quem vellet vocari eum.
Luke 1:63 Et postulans pugillarem scripsit dicens: " Ioannes est nomen eius ". Et mirati sunt universi.
Luke 1:64 Apertum est autem ilico os eius et lingua eius, et loquebatur benedicens Deum.
Luke 1:65 Et factus est timor super omnes vicinos eorum, et super omnia montana Iudaeae divulgabantur omnia verba haec.
Luke 1:66 Et posuerunt omnes, qui audierant, in corde suo dicentes: " Quid putas puer iste erit? ". Etenim manus Domini erat cum illo.
Luke 1:67 Et Zacharias pater eius impletus est Spiritu Sancto et prophetavit dicens:
Luke 1:68 " Benedictus Dominus, Deus Israel,quia visitavit et fecit redemptionem plebi suae
Luke 1:69 et erexit cornu salutis nobisin domo David pueri sui,
Luke 1:70 sicut locutus est per os sanctorum,qui a saeculo sunt, prophetarum eius,
Luke 1:71 salutem ex inimicis nostriset de manu omnium, qui oderunt nos;
Luke 1:72 ad faciendam misericordiam cum patribus nostriset memorari testamenti sui sancti,
Luke 1:73 iusiurandum, quod iuravit ad Abraham patrem nostrum,daturum se nobis,
Luke 1:74 ut sine timore, de manu inimicorum liberati,serviamus illi
Luke 1:75 in sanctitate et iustitia coram ipsoomnibus diebus nostris.
Luke 1:76 Et tu, puer, propheta Altissimi vocaberis:praeibis enim ante faciem Domini parare vias eius,
Luke 1:77 ad dandam scientiam salutis plebi eiusin remissionem peccatorum eorum,
Luke 1:78 per viscera misericordiae Dei nostri,in quibus visitabit nos oriens ex alto,
Luke 1:79 illuminare his, qui in tenebris et in umbra mortis sedent,ad dirigendos pedes nostros in viam pacis ".
Luke 1:80 Puer autem crescebat et confortabatur spiritu et erat in deserto usque in diem ostensionis suae ad Israel.
Luke 2:1 Factum est autem, in diebus il lis exiit edictum a Caesare Au gusto, ut describeretur universus orbis.
Luke 2:2 Haec descriptio prima facta est praeside Syriae Quirino.
Luke 2:3 Et ibant omnes, ut profiterentur, singuli in suam civitatem.
Luke 2:4 Ascendit autem et Ioseph a Galilaea de civitate Nazareth in Iudaeam in civitatem David, quae vocatur Bethlehem, eo quod esset de domo et familia David,
Luke 2:5 ut profiteretur cum Maria desponsata sibi, uxore praegnante.
Luke 2:6 Factum est autem, cum essent ibi, impleti sunt dies, ut pareret,
Luke 2:7 et peperit filium suum primogenitum; et pannis eum involvit et reclinavit eum in praesepio, quia non erat eis locus in deversorio.
Luke 2:8 Et pastores erant in regione eadem vigilantes et custodientes vigilias noctis supra gregem suum.
Luke 2:9 Et angelus Domini stetit iuxta illos, et claritas Domini circumfulsit illos, et timuerunt timore magno.
Luke 2:10 Et dixit illis angelus: " Nolite timere; ecce enim evangelizo vobis gaudium magnum, quod erit omni populo,
Luke 2:11 quia natus est vobis hodie Salvator, qui est Christus Dominus, in civitate David.
Luke 2:12 Et hoc vobis signum: invenietis infantem pannis involutum et positum in praesepio ".
Luke 2:13 Et subito facta est cum angelo multitudo militiae caelestis laudantium Deum et dicentium:
Luke 2:14 " Gloria in altissimis Deo,et super terram pax in hominibus bonae voluntatis ".
Luke 2:15 Et factum est, ut discesserunt ab eis angeli in caelum, pastores loquebantur ad invicem: " Transeamus usque Bethlehem et videamus hoc verbum, quod factum est, quod Dominus ostendit nobis ".
Luke 2:16 Et venerunt festinantes et invenerunt Mariam et Ioseph et infantem positum in praesepio.
Luke 2:17 Videntes autem notum fecerunt verbum, quod dictum erat illis de puero hoc.
Luke 2:18 Et omnes, qui audierunt, mirati sunt de his, quae dicta erant a pastoribus ad ipsos.
Luke 2:19 Maria autem conservabat omnia verba haec conferens in corde suo.
Luke 2:20 Et reversi sunt pastores glorificantes et laudantes Deum in omnibus, quae audierant et viderant, sicut dictum est ad illos.
Luke 2:21 Et postquam consummati sunt dies octo, ut circumcideretur, vocatum est nomen eius Iesus, quod vocatum est ab angelo, priusquam in utero conciperetur.
Luke 2:22 Et postquam impleti sunt dies purgationis eorum secundum legem Moysis, tulerunt illum in Hierosolymam, ut sisterent Domino,
Luke 2:23 sicut scriptum est in lege Domini: " Omne masculinum adaperiens vulvam sanctum Domino vocabitur ",
Luke 2:24 et ut darent hostiam secundum quod dictum est in lege Domini: par turturum aut duos pullos columbarum.
Luke 2:25 Et ecce homo erat in Ierusalem, cui nomen Simeon, et homo iste iustus et timoratus, exspectans consolationem Israel, et Spiritus Sanctus erat super eum;
Luke 2:26 et responsum acceperat ab Spiritu Sancto non visurum se mortem nisi prius videret Christum Domini.
Luke 2:27 Et venit in Spiritu in templum. Et cum inducerent puerum Iesum parentes eius, ut facerent secundum consuetudinem legis pro eo,
Luke 2:28 et ipse accepit eum in ulnas suas et benedixit Deum et dixit:
Luke 2:29 " Nunc dimittis servum tuum, Domine,secundum verbum tuum in pace,
Luke 2:30 quia viderunt oculi meisalutare tuum,
Luke 2:31 quod parastiante faciem omnium populorum,
Luke 2:32 lumen ad revelationem gentiumet gloriam plebis tuae Israel ".
Luke 2:33 Et erat pater eius et mater mirantes super his, quae dicebantur de illo.
Luke 2:34 Et benedixit illis Simeon et dixit ad Mariam matrem eius: " Ecce positus est hic in ruinam et resurrectionem multorum in Israel et in signum, cui contradicetur
Luke 2:35 - et tuam ipsius animam pertransiet gladius - ut revelentur ex multis cordibus cogitationes ".
Luke 2:36 Et erat Anna prophetissa, filia Phanuel, de tribu Aser. Haec processerat in diebus multis et vixerat cum viro annis septem a virginitate sua;
Luke 2:37 et haec vidua usque ad annos octoginta quattuor, quae non discedebat de templo, ieiuniis et obsecrationibus serviens nocte ac die.
Luke 2:38 Et haec ipsa hora superveniens confitebatur Deo et loquebatur de illo omnibus, qui exspectabant redemptionem Ierusalem.
Luke 2:39 Et ut perfecerunt omnia secundum legem Domini, reversi sunt in Galilaeam in civitatem suam Nazareth.
Luke 2:40 Puer autem crescebat et confortabatur plenus sapientia; et gratia Dei erat super illum.
Luke 2:41 Et ibant parentes eius per omnes annos in Ierusalem in die festo Paschae.
Luke 2:42 Et cum factus esset annorum duodecim, ascendentibus illis secundum consuetudinem diei festi,
Luke 2:43 consummatisque diebus, cum redirent, remansit puer Iesus in Ierusalem, et non cognoverunt parentes eius.
Luke 2:44 Existimantes autem illum esse in comitatu, venerunt iter diei et requirebant eum inter cognatos et notos;
Luke 2:45 et non invenientes regressi sunt in Ierusalem requirentes eum.
Luke 2:46 Et factum est, post triduum invenerunt illum in templo sedentem in medio doctorum, audientem illos et interrogantem eos;
Luke 2:47 stupebant autem omnes, qui eum audiebant, super prudentia et responsis eius.
Luke 2:48 Et videntes eum admirati sunt, et dixit Mater cius ad illum: " Fili, quid fecisti nobis sic? Ecce pater tuus et ego dolentes quaerebamus te ".
Luke 2:49 Et ait ad illos: " Quid est quod me quaerebatis? Nesciebatis quia in his, quae Patris mei sunt, oportet me esse? ".
Luke 2:50 Et ipsi non intellexerunt verbum, quod locutus est ad illos.
Luke 2:51 Et descendit cum eis et venit Nazareth et erat subditus illis. Et mater eius conservabat omnia verba in corde suo.
Luke 2:52 Et Iesus proficiebat sapientia et aetate et gratia apud Deum et homines.
Luke 3:1 Anno autem quinto decimo im perii Tiberii Caesaris, procu rante Pontio Pilato Iudaeam, tetrarcha autem Galilaeae Herode, Philippo autem fratre eius tetrarcha Ituraeae et Trachonitidis regionis, et Lysania Abilinae tetrarcha,
Luke 3:2 sub principe sacerdotum Anna et Caipha, factum est verbum Dei super Ioannem Zachariae filium in deserto.
Luke 3:3 Et venit in omnem regionem circa Iordanem praedicans baptismum paenitentiae in remissionem peccatorum,
Luke 3:4 sicut scriptum est in libro sermonum Isaiae prophetae: Vox clamantis in deserto:Parate viam Domini,rectas facite semitas eius.
Luke 3:5 Omnis vallis implebitur,et omnis mons et collis humiliabitur;et erunt prava in directa,et aspera in vias planas:
Luke 3:6 et videbit omnis caro salutare Dei" ".
Luke 3:7 Dicebat ergo ad turbas, quae exibant, ut baptizarentur ab ipso: " Genimina viperarum, quis ostendit vobis fugere a ventura ira?
Luke 3:8 Facite ergo fructus dignos paenitentiae et ne coeperitis dicere in vobis ipsis: "Patrem habemus Abraham"; dico enim vobis quia potest Deus de lapidibus istis suscitare Abrahae filios.
Luke 3:9 Iam enim et securis ad radicem arborum posita est; omnis ergo arbor non faciens fructum bonum exciditur et in ignem mittitur ".
Luke 3:10 Et interrogabant eum turbae dicentes: " Quid ergo faciemus? ".
Luke 3:11 Respondens autem dicebat illis: " Qui habet duas tunicas, det non habenti; et, qui habet escas, similiter faciat ".
Luke 3:12 Venerunt autem et publicani, ut baptizarentur, et dixerunt ad illum: " Magister, quid faciemus? ".
Luke 3:13 At ille dixit ad eos: " Nihil amplius quam constitutum est vobis, faciatis ".
Luke 3:14 Interrogabant autem eum et milites dicentes: " Quid faciemus et nos? ". Et ait illis: " Neminem concutiatis neque calumniam faciatis et contenti estote stipendiis vestris ".
Luke 3:15 Existimante autem populo et cogitantibus omnibus in cordibus suis de Ioanne, ne forte ipse esset Christus,
Luke 3:16 respondit Ioannes dicens omnibus: " Ego quidem aqua baptizo vos. Venit autem fortior me, cuius non sum dignus solvere corrigiam calceamentorum eius: ipse vos baptizabit in Spiritu Sancto et igni;
Luke 3:17 cuius ventilabrum in manu eius ad purgandam aream suam et ad congregandum triticum in horreum suum, paleas autem comburet igni inexstinguibili ".
Luke 3:18 Multa quidem et alia exhortans evangelizabat populum.
Luke 3:19 Herodes autem tetrarcha, cum corriperetur ab illo de Herodiade uxore fratris sui et de omnibus malis, quae fecit Herodes,
Luke 3:20 adiecit et hoc supra omnia et inclusit Ioannem in carcere.
Luke 3:21 Factum est autem, cum baptizaretur omnis populus, et Iesu baptizato et orante, apertum est caelum,
Luke 3:22 et descendit Spiritus Sanctus corporali specie sicut columba super ipsum; et vox de caelo facta est: " Tu es Filius meus dilectus; in te complacui mihi ".
Luke 3:23 Et ipse Iesus erat incipiens quasi annorum triginta, ut putabatur, filius Ioseph, qui fuit Heli,
Luke 3:24 qui fuit Matthat, qui fuit Levi, qui fuit Melchi, qui fuit Iannae, qui fuit Ioseph,
Luke 3:25 qui fuit Matthathiae, qui fuit Amos, qui fuit Nahum, qui fuit Esli, qui fuit Naggae,
Luke 3:26 qui fuit Maath, qui fuit Matthathiae, qui fuit Semei, qui fuit Iosech, qui fuit Ioda,
Luke 3:27 qui fuit Ioanna, qui fuit Resa, qui fuit Zorobabel, qui fuit Salathiel, qui fuit Neri,
Luke 3:28 qui fuit Melchi, qui fuit Addi, qui fuit Cosam, qui fuit Elmadam, qui fuit Her,
Luke 3:29 qui fuit Iesu, qui fuit Eliezer, qui fuit Iorim, qui fuit Matthat, qui fuit Levi,
Luke 3:30 qui fuit Simeon, qui fuit Iudae, qui fuit Ioseph, qui fuit Iona, qui fuit Eliachim,
Luke 3:31 qui fuit Melea, qui fuit Menna, qui fuit Matthatha, qui fuit Nathan, qui fuit David,
Luke 3:32 qui fuit Iesse, qui fuit Obed, qui fuit Booz, qui fuit Salmon, qui fuit Naasson,
Luke 3:33 qui fuit Aminadab, qui fuit Admin, qui fuit Arni, qui fuit Esrom, qui fuit Phares, qui fuit Iudae,
Luke 3:34 qui fuit Iacob, qui fuit Isaac, qui fuit Abrahae, qui fuit Thare, qui fuit Nachor,
Luke 3:35 qui fuit Seruch, qui fuit Ragau, qui fuit Phaleg, qui fuit Heber, qui fuit Sala,
Luke 3:36 qui fuit Cainan, qui fuit Arphaxad, qui fuit Sem, qui fuit Noe, qui fuit Lamech,
Luke 3:37 qui fuit Mathusala, qui fuit Henoch, qui fuit Iared, qui fuit Malaleel, qui fuit Cainan,
Luke 3:38 qui fuit Enos, qui fuit Seth, qui fuit Adam, qui fuit Dei.
Luke 4:1 Iesus autem plenus Spiritu Sancto regressus est ab Iordane et agebatur in Spiritu in deserto
Luke 4:2 diebus quadraginta et tentabatur a Diabolo. Et nihil manducavit in diebus illis et, consummatis illis, esuriit.
Luke 4:3 Dixit autem illi Diabolus: " Si Filius Dei es, dic lapidi huic, ut panis fiat ".
Luke 4:4 Et respondit ad illum Iesus: " Scriptum est: "Non in pane solo vivet homo" ".
Luke 4:5 Et sustulit illum et ostendit illi omnia regna orbis terrae in momento temporis;
Luke 4:6 et ait ei Diabolus: " Tibi dabo potestatem hanc universam et gloriam illorum, quia mihi tradita est, et, cui volo, do illam:
Luke 4:7 tu ergo, si adoraveris coram me, erit tua omnis ".
Luke 4:8 Et respondens Iesus dixit illi: " Scriptum est: "Dominum Deum tuum adorabis et illi soli servies" ".
Luke 4:9 Duxit autem illum in Ierusalem et statuit eum supra pinnam templi et dixit illi: " Si Filius Dei es, mitte te hinc deorsum.
Luke 4:10 Scriptum est enim:Angelis suis mandabit de te,ut conservent te"
Luke 4:11 et: "In manibus tollent te,ne forte offendas ad lapidem pedem tuum" ".
Luke 4:12 Et respondens Iesus ait illi: " Dictum est: "Non tentabis Dominum Deum tuum" ".
Luke 4:13 Et consummata omni tentatione, Diabolus recessit ab illo usque ad tempus.
Luke 4:14 Et regressus est Iesus in virtute Spiritus in Galilaeam. Et fama exiit per universam regionem de illo.
Luke 4:15 Et ipse docebat in synagogis eorum et magnificabatur ab omnibus.
Luke 4:16 Et venit Nazareth, ubi erat nutritus, et intravit secundum consuetudinem suam die sabbati in synagogam et surrexit legere.
Luke 4:17 Et tradi tus est illi liber prophetae Isaiae; etut revolvit librum, invenit locum, ubi scriptum erat:
Luke 4:18 " Spiritus Domini super me;propter quod unxit meevangelizare pauperibus,misit me praedicare captivis remissionemet caecis visum,dimittere confractos in remissione,
Luke 4:19 praedicare annum Domini acceptum ".
Luke 4:20 Et cum plicuisset librum, reddidit ministro et sedit; et omnium in synagoga oculi erant intendentes in eum.
Luke 4:21 Coepit autem dicere ad illos: " Hodie impleta est haec Scriptura in auribus vestris ".
Luke 4:22 Et omnes testimonium illi dabant et mirabantur in verbis gratiae, quae procedebant de ore ipsius, et dicebant: " Nonne hic filius est Ioseph? ".
Luke 4:23 Et ait illis: " Utique dicetis mihi hanc similitudinem: "Medice, cura teipsum; quanta audivimus facta in Capharnaum, fac et hic in patria tua".
Luke 4:24 Ait autem: " Amen dico vobis: Nemo propheta acceptus est in patria sua.
Luke 4:25 In veritate autem dico vobis: Multae viduae erant in diebus Eliae in Israel, quando clausum est caelum annis tribus et mensibus sex, cum facta est fames magna in omni terra;
Luke 4:26 et ad nullam illarum missus est Elias nisi in Sarepta Sidoniae ad mulierem viduam.
Luke 4:27 Et multi leprosi erant in Israel sub Eliseo propheta; et nemo eorum mundatus est nisi Naaman Syrus ".
Luke 4:28 Et repleti sunt omnes in synagoga ira haec audientes;
Luke 4:29 et surrexerunt et eiecerunt illum extra civitatem et duxerunt illum usque ad supercilium montis, supra quem civitas illorum erat aedificata, ut praecipitarent eum.
Luke 4:30 Ipse autem transiens per medium illorum ibat.
Luke 4:31 Et descendit in Capharnaum civitatem Galilaeae. Et docebat illos sabbatis;
Luke 4:32 et stupebant in doctrina eius, quia in potestate erat sermo ipsius.
Luke 4:33 Et in synagoga erat homo habens spiritum daemonii immundi; et exclamavit voce magna:
Luke 4:34 " Sine; quid nobis et tibi, Iesu Nazarene? Venisti perdere nos? Scio te qui sis: Sanctus Dei ".
Luke 4:35 Et increpavit illi Iesus dicens: " Obmutesce et exi ab illo! ". Et cum proiecisset illum daemonium in medium, exiit ab illo nihilque illum nocuit.
Luke 4:36 Et factus est pavor in omnibus; et colloquebantur ad invicem dicentes: Quod est hoc verbum, quia in potestate et virtute imperat immundis spiritibus, et exeunt? ".
Luke 4:37 Et divulgabatur fama de illo in omnem locum regionis.
Luke 4:38 Surgens autem de synagoga introivit in domum Simonis. Socrus autem Simonis tenebatur magna febri; et rogaverunt illum pro ea.
Luke 4:39 Et stans super illam imperavit febri, et dimisit illam; et continuo surgens ministrabat illis.
Luke 4:40 Cum sol autem occidisset, omnes, qui habebant infirmos variis languoribus, ducebant illos ad eum; at ille singulis manus imponens curabat eos.
Luke 4:41 Exibant autem daemonia a multis clamantia et dicentia: " Tu es Filius Dei ". Et increpans non sinebat ea loqui, quia sciebant ipsum esse Christum.
Luke 4:42 Facta autem die, egressus ibat in desertum locum; et turbae requirebant eum et venerunt usque ad ipsum et detinebant illum, ne discederet ab eis.
Luke 4:43 Quibus ille ait: " Et aliis civitatibus oportet me evangelizare regnum Dei, quia ideo missus sum ".
Luke 4:44 Et erat praedicans in synagogis Iudaeae.
Luke 5:1 Factum est autem, cum turba urgeret illum et audiret verbum Dei, et ipse stabat secus stagnum Genesareth
Luke 5:2 et vidit duas naves stantes secus stagnum; piscatores autem descenderant de illis et lavabant retia.
Luke 5:3 Ascendens autem in unam navem, quae erat Simonis, rogavit eum a terra reducere pusillum; et sedens docebat de navicula turbas.
Luke 5:4 Ut cessavit autem loqui, dixit ad Simonem: " Duc in altum et laxate retia vestra in capturam ".
Luke 5:5 Et respondens Simon dixit: " Praeceptor, per totam noctem laborantes nihil cepimus; in verbo autem tuo laxabo retia ".
Luke 5:6 Et cum hoc fecissent, concluserunt piscium multitudinem copiosam; rumpebantur autem retia eorum.
Luke 5:7 Et annuerunt sociis, qui erant in alia navi, ut venirent et adiuvarent eos; et venerunt et impleverunt ambas naviculas, ita ut mergerentur.
Luke 5:8 Quod cum videret Simon Petrus, procidit ad genua Iesu dicens: " Exi a me, quia homo peccator sum, Domine ".
Luke 5:9 Stupor enim circumdederat eum et omnes, qui cum illo erant, in captura piscium, quos ceperant;
Luke 5:10 similiter autem et Iacobum et Ioannem, filios Zebedaei, qui erant socii Simonis. Et ait ad Simonem Iesus: " Noli timere; ex hoc iam homines eris capiens ".
Luke 5:11 Et subductis ad terram navibus, relictis omnibus, secuti sunt illum.
Luke 5:12 Et factum est, cum esset in una civitatum, et ecce vir plenus lepra; et videns Iesum et procidens in faciem rogavit eum dicens: " Domine, si vis, potes me mundare ".
Luke 5:13 Et extendens manum tetigit illum dicens: " Volo, mundare! "; et confestim lepra discessit ab illo.
Luke 5:14 Et ipse praecepit illi, ut nemini diceret, sed: " Vade, ostende te sacerdoti et offer pro emundatione tua, sicut praecepit Moyses, in testimonium illis ".
Luke 5:15 Perambulabat autem magis sermo de illo, et conveniebant turbae multae, ut audirent et curarentur ab infirmitatibus suis;
Luke 5:16 ipse autem secedebat in desertis et orabat.
Luke 5:17 Et factum est, in una dierum, et ipse erat docens, et erant pharisaei sedentes et legis doctores, qui venerant ex omni castello Galilaeae et Iudaeae et Ierusalem; et virtus Domini erat ei ad sanandum.
Luke 5:18 Et ecce viri portantes in lecto hominem, qui erat paralyticus, et quaerebant eum inferre et ponere ante eum.
Luke 5:19 Et non invenientes qua parte illum inferrent prae turba, ascenderunt supra tectum et per tegulas summiserunt illum cum lectulo in medium ante Iesum.
Luke 5:20 Quorum fidem ut vidit, dixit: " Homo, remittuntur tibi peccata tua ".
Luke 5:21 Et coeperunt cogitare scribae et pharisaei dicentes: " Quis est hic, qui loquitur blasphemias? Quis potest dimittere peccata nisi solus Deus?.
Luke 5:22 Ut cognovit autem Iesus cogitationes eorum, respondens dixit ad illos: Quid cogitatis in cordibus vestris?
Luke 5:23 Quid est facilius, dicere: "Dimittuntur tibi peccata tua", an dicere: Surge et ambula"?
Luke 5:24 Ut autem sciatis quia Filius hominis potestatem habet in terra dimittere peccata - ait paralytico -: Tibi dico: Surge, tolle lectulum tuum et vade in domum tuam ".
Luke 5:25 Et confestim surgens coram illis tulit, in quo iacebat, et abiit in domum suam magnificans Deum.
Luke 5:26 Et stupor apprehendit omnes, et magnificabant Deum; et repleti sunt timore dicentes: " Vidimus mirabilia hodie ".
Luke 5:27 Et post haec exiit et vidit publicanum nomine Levi sedentem ad teloneum et ait illi: " Sequere me ".
Luke 5:28 Et relictis omnibus, surgens secutus est eum.
Luke 5:29 Et fecit ei convivium magnum Levi in domo sua; et erat turba multa publicanorum et aliorum, qui cum illis erant discumbentes.
Luke 5:30 Et murmurabant pharisaei et scribae eorum adversus discipulos eius dicentes: " Quare cum publicanis et peccatoribus manducatis et bibitis? ".
Luke 5:31 Et respondens Iesus dixit ad illos: " Non egent, qui sani sunt, medico, sed qui male habent.
Luke 5:32 Non veni vocare iustos sed peccatores in paenitentiam ".
Luke 5:33 At illi dixerunt ad eum: " Discipuli Ioannis ieiunant frequenter et obsecrationes faciunt, similiter et pharisaeorum; tui autem edunt et bibunt ".
Luke 5:34 Quibus Iesus ait: " Numquid potestis convivas nuptiarum, dum cum illis est sponsus, facere ieiunare?
Luke 5:35 Venient autem dies; et cum ablatus fuerit ab illis sponsus, tunc ieiunabunt in illis diebus ".
Luke 5:36 Dicebat autem et similitudinem ad illos: " Nemo abscindit commissuram a vestimento novo et immittit in vestimentum vetus; alioquin et novum rumpet, et veteri non conveniet commissura a novo.
Luke 5:37 Et nemo mittit vinum novum in utres veteres; alioquin rumpet vinum novum utres et ipsum effundetur, et utres peribunt;
Luke 5:38 sed vinum novum in utres novos mittendum est.
Luke 5:39 Et nemo bibens vetus vult novum; dicit enim: "Vetus melius est!" ".
Luke 6:1 Factum est autem in sabbato, cum transiret per sata, et velle bant discipuli eius spicas et manducabant confricantes manibus.
Luke 6:2 Quidam autem pharisaeorum dixerunt: " Quid facitis, quod non licet in sabbatis? ".
Luke 6:3 Et respondens Iesus ad eos dixit: " Nec hoc legistis, quod fecit David, cum esurisset ipse et qui cum eo erant?
Luke 6:4 Quomodo intravit in domum Dei et panes propositionis sumpsit et manducavit et dedit his, qui cum ipso erant, quos non licet manducare nisi tantum sacerdotibus? ".
Luke 6:5 Et dicebat illis: " Dominus est sabbati Filius hominis ".
Luke 6:6 Factum est autem in alio sabbato, ut intraret in synagogam et doceret; et erat ibi homo, et manus eius dextra erat arida.
Luke 6:7 Observabant autem illum scribae et pharisaei, si sabbato curaret, ut invenirent accusare illum.
Luke 6:8 Ipse vero sciebat cogitationes eorum et ait homini, qui habebat manum aridam: " Surge et sta in medium ". Et surgens stetit.
Luke 6:9 Ait autem ad illos Iesus: " Interrogo vos, si licet sabbato bene facere an male; animam salvam facere an perdere? ".
Luke 6:10 Et circumspectis omnibus illis, dixit illi: " Extende manum tuam ". Et fecit; et restituta est manus eius.
Luke 6:11 Ipsi autem repleti sunt insipientia et colloquebantur ad invicem quidnam facerent Iesu.
Luke 6:12 Factum est autem in illis diebus, exiit in montem orare et erat pernoctans in oratione Dei.
Luke 6:13 Et cum dies factus esset, vocavit discipulos suos et elegit Duodecim ex ipsis, quos et apostolos nominavit:
Luke 6:14 Simonem, quem et cognominavit Petrum, et Andream fratrem eius et Iacobum et Ioannem et Philippum et Bartholomaeum
Luke 6:15 et Matthaeum et Thomam et Iacobum Alphaei et Simonem, qui vocatur Zelotes,
Luke 6:16 et Iudam Iacobi et Iudam Iscarioth, qui fuit proditor.
Luke 6:17 Et descendens cum illis stetit in loco campestri, et turba multa discipulorum eius, et multitudo copiosa plebis ab omni Iudaea et Ierusalem et maritima Tyri et Sidonis,
Luke 6:18 qui venerunt, ut audirent eum et sanarentur a languoribus suis; et, qui vexabantur a spiritibus immundis, curabantur.
Luke 6:19 Et omnis turba quaerebant eum tangere, quia virtus de illo exibat et sanabat omnes.
Luke 6:20 Et ipse, elevatis oculis suis in discipulos suos, dicebat: Beati pauperes, quia vestrum est regnum Dei.
Luke 6:21 Beati, qui nunc esuritis, quia saturabimini.Beati, qui nunc fletis, quia ridebitis.
Luke 6:22 Beati eritis, cum vos oderint homines et cum separaverint vos et exprobraverint et eiecerint nomen vestrum tamquam malum propter Filium hominis.
Luke 6:23 Gaudete in illa die et exsultate, ecce enim merces vestra multa in caelo; secundum haec enim faciebant prophetis patres eorum.
Luke 6:24 Verumtamen vae vobis divitibus, quia habetis consolationem vestram!
Luke 6:25 Vae vobis, qui saturati estis nunc, quia esurietis!Vae vobis, qui ridetis nunc, quia lugebitis et flebitis!
Luke 6:26 Vae, cum bene vobis dixerint omnes homines! Secundum haec enim faciebant pseudoprophetis patres eorum.
Luke 6:27 Sed vobis dico, qui auditis: Diligite inimicos vestros, bene facite his, qui vos oderunt;
Luke 6:28 benedicite male dicentibus vobis, orate pro calumniantibus vos.
Luke 6:29 Ei, qui te percutit in maxillam, praebe et alteram; et ab eo, qui aufert tibi vestimentum, etiam tunicam noli prohibere.
Luke 6:30 Omni petenti te tribue; et ab eo, qui aufert, quae tua sunt, ne repetas.
Luke 6:31 Et prout vultis, ut faciant vobis homines, facite illis similiter.
Luke 6:32 Et si diligitis eos, qui vos diligunt, quae vobis est gratia? Nam et peccatores diligentes se diligunt.
Luke 6:33 Et si bene feceritis his, qui vobis bene faciunt, quae vobis est gratia? Si quidem et peccatores idem faciunt.
Luke 6:34 Et si mutuum dederitis his, a quibus speratis recipere, quae vobis gratia est? Nam et peccatores peccatoribus fenerantur, ut recipiant aequalia.
Luke 6:35 Verumtamen diligite inimicos vestros et bene facite et mutuum date nihil desperantes; et erit merces vestra multa, et eritis filii Altissimi, quia ipse benignus est super ingratos et malos.
Luke 6:36 Estote misericordes, sicut et Pater vester misericors est.
Luke 6:37 Et nolite iudicare et non iudicabimini; et nolite condemnare et non condemnabimini. Dimittite et dimittemini;
Luke 6:38 date, et dabitur vobis: mensuram bonam, confertam, coagitatam, supereffluentem dabunt in sinum vestrum; eadem quippe mensura, qua mensi fueritis, remetietur vobis ".
Luke 6:39 Dixit autem illis et similitudinem: " Numquid potest caecus caecum ducere? Nonne ambo in foveam cadent?
Luke 6:40 Non est discipulus super magistrum; perfectus autem omnis erit sicut magister eius.
Luke 6:41 Quid autem vides festucam in oculo fratris tui, trabem autem, quae in oculo tuo est, non consideras?
Luke 6:42 Quomodo potes dicere fratri tuo: "Frater, sine eiciam festucam, quae est in oculo tuo", ipse in oculo tuo trabem non videns? Hypocrita, eice primum trabem de oculo tuo et tunc perspicies, ut educas festucam, quae est in oculo fratris tui.
Luke 6:43 Non est enim arbor bona faciens fructum malum, neque iterum arbor mala faciens fructum bonum.
Luke 6:44 Unaquaeque enim arbor de fructu suo cognoscitur; neque enim de spinis colligunt ficus, neque de rubo vindemiant uvam.
Luke 6:45 Bonus homo de bono thesauro cordis profert bonum, et malus homo de malo profert malum: ex abundantia enim cordis os eius loquitur.
Luke 6:46 Quid autem vocatis me: "Domine, Domine", et non facitis, quae dico?
Luke 6:47 Omnis, qui venit ad me et audit sermones meos et facit eos, ostendam vobis cui similis sit:
Luke 6:48 similis est homini aedificanti domum, qui fodit in altum et posuit fundamentum supra petram; inundatione autem facta, illisum est flumen domui illi et non potuit eam movere; bene enim aedificata erat.
Luke 6:49 Qui autem audivit et non fecit, similis est homini aedificanti domum suam supra terram sine fundamento; in quam illisus est fluvius, et continuo cecidit, et facta est ruina domus illius magna ".
Luke 7:1 Cum autem implesset omnia verba sua in aures plebis, intra vit Capharnaum.
Luke 7:2 Centurionis autem cuiusdam servus male habens erat moriturus, qui illi erat pretiosus.
Luke 7:3 Et cum audisset de Iesu, misit ad eum seniores Iudaeorum rogans eum, ut veniret et salvaret servum eius.
Luke 7:4 At illi cum venissent ad Iesum, rogabant eum sollicite dicentes: " Dignus est, ut hoc illi praestes:
Luke 7:5 diligit enim gentem nostram et synagogam ipse aedificavit nobis ".
Luke 7:6 Iesus autem ibat cum illis. At cum iam non longe esset a domo, misit centurio amicos dicens ei: " Domine, noli vexari; non enim dignus sum, ut sub tectum meum intres,
Luke 7:7 propter quod et meipsum non sum dignum arbitratus, ut venirem ad te; sed dic verbo, et sanetur puer meus.
Luke 7:8 Nam et ego homo sum sub potestate constitutus, habens sub me milites, et dico huic: "Vade", et vadit; et alii: "Veni", et venit; et servo meo: "Fac hoc", et facit ".
Luke 7:9 Quo audito, Iesus miratus est eum et conversus sequentibus se turbis dixit: " Dico vobis, nec in Israel tantam fidem inveni! ".
Luke 7:10 Et reversi, qui missi fuerant, domum, invenerunt servum sanum.
Luke 7:11 Et factum est, deinceps ivit in civitatem, quae vocatur Naim, et ibant cum illo discipuli eius et turba copiosa.
Luke 7:12 Cum autem appropinquaret portae civitatis, et ecce defunctus efferebatur filius unicus matri suae; et haec vidua erat, et turba civitatis multa cum illa.
Luke 7:13 Quam cum vidisset Dominus, misericordia motus super ea dixit illi: " Noli flere! ".
Luke 7:14 Et accessit et tetigit loculum; hi autem, qui portabant, steterunt. Et ait: " Adulescens, tibi dico: Surge! ".
Luke 7:15 Et resedit, qui erat mortuus, et coepit loqui; et dedit illum matri suae.
Luke 7:16 Accepit autem omnes timor, et magnificabant Deum dicentes: " Propheta magnus surrexit in nobis " et: " Deus visitavit plebem suam ".
Luke 7:17 Et exiit hic sermo in universam Iudaeam de eo et omnem circa regionem.
Luke 7:18 Et nuntiaverunt Ioanni discipuli eius de omnibus his.
Luke 7:19 Et convocavit duos de discipulis suis Ioannes et misit ad Dominum dicens: " Tu es qui venturus es, an alium exspectamus? ".
Luke 7:20 Cum autem venissent ad eum viri, dixerunt: " Ioannes Baptista misit nos ad te dicens: "Tu es qui venturus es, an alium exspectamus?" ".
Luke 7:21 In ipsa hora curavit multos a languoribus et plagis et spiritibus malis et caecis multis donavit visum.
Luke 7:22 Et respondens dixit illis: " Euntes nuntiate Ioanni, quae vidistis et audistis: caeci vident, claudi ambulant, leprosi mundantur et surdi audiunt, mortui resurgunt, pauperes evangelizantur;
Luke 7:23 et beatus est, quicumque non fuerit scandalizatus in me ".
Luke 7:24 Et cum discessissent nuntii Ioannis, coepit dicere de Ioanne ad turbas: Quid existis in desertum videre? Arundinem vento moveri?
Luke 7:25 Sed quid existis videre? Hominem mollibus vestimentis indutum? Ecce, qui in veste pretiosa sunt et deliciis, in domibus regum sunt.
Luke 7:26 Sed quid existis videre? Prophetam? Utique, dico vobis, et plus quam prophetam.
Luke 7:27 Hic est, de quo scriptum est:Ecce mitto angelum meum ante faciem tuam,qui praeparabit viam tuam ante te".
Luke 7:28 Dico vobis: Maior inter natos mulierum Ioanne nemo est; qui autem minor est in regno Dei, maior est illo.
Luke 7:29 Et omnis populus audiens et publicani iustificaverunt Deum, baptizati baptismo Ioannis;
Luke 7:30 pharisaei autem et legis periti consilium Dei spreverunt in semetipsos, non baptizati ab eo.
Luke 7:31 Cui ergo similes dicam homines generationis huius, et cui similes sunt?
Luke 7:32 Similes sunt pueris sedentibus in foro et loquentibus ad invicem, quod dicit:Cantavimus vobis tibiis, et non saltastis;lamentavimus, et non plorastis!".
Luke 7:33 Venit enim Ioannes Baptista neque manducans panem neque bibens vinum, et dicitis: "Daemonium habet!";
Luke 7:34 venit Filius hominis manducans et bibens, et dicitis: "Ecce homo devorator et bibens vinum, amicus publicanorum et peccatorum!".
Luke 7:35 Et iustificata est sapientia ab omnibus filiis suis ".
Luke 7:36 Rogabat autem illum quidam de pharisaeis, ut manducaret cum illo; et ingressus domum pharisaei discubuit.
Luke 7:37 Et ecce mulier, quae erat in civitate peccatrix, ut cognovit quod accubuit in domo pharisaei, attulit alabastrum unguenti;
Luke 7:38 et stans retro secus pedes eius flens lacrimis coepit rigare pedes eius et capillis capitis sui tergebat, et osculabatur pedes eius et unguento ungebat.
Luke 7:39 Videns autem pharisaeus, qui vocaverat eum, ait intra se dicens: " Hic si esset propheta, sciret utique quae et qualis mulier, quae tangit eum, quia peccatrix est ".
Luke 7:40 Et respondens Iesus dixit ad illum: " Simon, habeo tibi aliquid dicere. At ille ait: " Magister, dic ".
Luke 7:41 " Duo debitores erant cuidam feneratori: unus debebat denarios quingentos, alius quinquaginta.
Luke 7:42 Non habentibus illis, unde redderent, donavit utrisque. Quis ergo eorum plus diliget eum? ".
Luke 7:43 Respondens Simon dixit: " Aestimo quia is, cui plus donavit ". At ille dixit ei: " Recte iudicasti ".
Luke 7:44 Et conversus ad mulierem, dixit Simoni: " Vides hanc mulierem? Intravi in domum tuam: aquam pedibus meis non dedisti; haec autem lacrimis rigavit pedes meos et capillis suis tersit.
Luke 7:45 Osculum mihi non dedisti; haec autem, ex quo intravi, non cessavit osculari pedes meos.
Luke 7:46 Oleo caput meum non unxisti; haec autem unguento unxit pedes meos.
Luke 7:47 Propter quod dico tibi: Remissa sunt peccata eius multa, quoniam dilexit multum; cui autem minus dimittitur, minus diligit ".
Luke 7:48 Dixit autem ad illam: " Remissa sunt peccata tua ".
Luke 7:49 Et coeperunt, qui simul accumbebant, dicere intra se: " Quis est hic, qui etiam peccata dimittit?".
Luke 7:50 Dixit autem ad mulierem: " Fides tua te salvam fecit; vade in pace! ".
Luke 8:1 Et factum est deinceps, et ipse iter faciebat per civitatem et ca stellum praedicans et evangelizans regnum Dei; et Duodecim cum illo
Luke 8:2 et mulieres aliquae, quae erant curatae ab spiritibus malignis et infirmitatibus: Maria, quae vocatur Magdalene, de qua daemonia septem exierant,
Luke 8:3 et Ioanna uxor Chuza, procuratoris Herodis, et Susanna et aliae multae, quae ministrabant eis de facultatibus suis.
Luke 8:4 Cum autem turba plurima conveniret, et de singulis civitatibus properarent ad eum, dixit per similitudinem:
Luke 8:5 " Exiit, qui seminat, seminare semen suum. Et dum seminat ipse, aliud cecidit secus viam et conculcatum est, et volucres caeli comederunt illud.
Luke 8:6 Et aliud cecidit super petram et natum aruit, quia non habebat umorem.
Luke 8:7 Et aliud cecidit inter spinas, et simul exortae spinae suffocaverunt illud.
Luke 8:8 Et aliud cecidit in terram bonam et ortum fecit fructum centuplum ". Haec dicens clamabat: " Qui habet aures audiendi, audiat ".
Luke 8:9 Interrogabant autem eum discipuli eius, quae esset haec parabola.
Luke 8:10 Quibus ipse dixit: " Vobis datum est nosse mysteria regni Dei, ceteris autem in parabolis, ut videntes non videant et audientes non intellegant.
Luke 8:11 Est autem haec parabola: Semen est verbum Dei.
Luke 8:12 Qui autem secus viam, sunt qui audiunt; deinde venit Diabolus et tollit verbum de corde eorum, ne credentes salvi fiant.
Luke 8:13 Qui autem supra petram: qui cum audierint, cum gaudio suscipiunt verbum; et hi radices non habent, qui ad tempus credunt, et in tempore tentationis recedunt.
Luke 8:14 Quod autem in spinis cecidit: hi sunt, qui audierunt et a sollicitudinibus et divitiis et voluptatibus vitae euntes suffocantur et non referunt fructum.
Luke 8:15 Quod autem in bonam terram: hi sunt, qui in corde bono et optimo audientes verbum retinent et fructum afferunt in patientia.
Luke 8:16 Nemo autem lucernam accendens operit eam vaso aut subtus lectum ponit, sed supra candelabrum ponit, ut intrantes videant lumen.
Luke 8:17 Non enim est occultum, quod non manifestetur, nec absconditum, quod non cognoscatur et in palam veniat.
Luke 8:18 Videte ergo quomodo audiatis: qui enim habet, dabitur illi; et, quicumque non habet, etiam quod putat se habere, auferetur ab illo ".
Luke 8:19 Venerunt autem ad illum mater et fratres eius, et non poterant adire ad eum prae turba.
Luke 8:20 Et nuntiatum est illi: " Mater tua et fratres tui stant foris volentes te videre ".
Luke 8:21 Qui respondens dixit ad eos: " Mater mea et fratres mei hi sunt, qui verbum Dei audiunt et faciunt ".
Luke 8:22 Factum est autem in una dierum, et ipse ascendit in navem et discipuli eius, et ait ad illos: " Transfretemus trans stagnum ". Et ascenderunt.
Luke 8:23 Navigantibus autem illis, obdormivit. Et descendit procella venti in stagnum, et complebantur et periclitabantur.
Luke 8:24 Accedentes autem suscitaverunt eum dicentes: " Praeceptor, praeceptor, perimus! ". At ille surgens increpavit ventum et tempestatem aquae, et cessaverunt, et facta est tranquillitas.
Luke 8:25 Dixit autem illis: " Ubi est fides vestra? ". Qui timentes mirati sunt dicentes ad invicem: " Quis putas hic est, quia et ventis imperat et aquae, et oboediunt ei? ".
Luke 8:26 Enavigaverunt autem ad regionem Gergesenorum, quae est contra Galilaeam.
Luke 8:27 Et cum egressus esset ad terram, occurrit illi vir quidam de civitate, qui habebat daemonia et iam tempore multo vestimento non induebatur neque in domo manebat sed in monumentis.
Luke 8:28 Is ut vidit Iesum, exclamans procidit ante illum et voce magna dixit: " Quid mihi et tibi est, Iesu, Fili Dei Altissimi? Obsecro te, ne me torqueas ".
Luke 8:29 Praecipiebat enim spiritui immundo, ut exiret ab homine. Multis enim temporibus arripiebat illum, vinciebatur catenis et compedibus custoditus; et ruptis vinculis, agebatur a daemonio in deserta.
Luke 8:30 Interrogavit autem illum Iesus dicens: " Quod tibi nomen est? ". At ille dixit: " Legio ", quia intraverunt daemonia multa in eum.
Luke 8:31 Et rogabant eum, ne imperaret illis, ut in abyssum irent.
Luke 8:32 Erat autem ibi grex porcorum multorum pascentium in monte; et rogaverunt eum, ut permitteret eis in illos ingredi. Et permisit illis.
Luke 8:33 Exierunt ergo daemonia ab homine et intraverunt in porcos, et impetu abiit grex per praeceps in stagnum et suffocatus est.
Luke 8:34 Quod ut viderunt factum, qui pascebant, fugerunt et nuntiaverunt in civitatem et in villas.
Luke 8:35 Exierunt autem videre, quod factum est, et venerunt ad Iesum et invenerunt hominem sedentem, a quo daemonia exierant, vestitum ac sana mente ad pedes Iesu et timuerunt.
Luke 8:36 Nuntiaverunt autem illis hi, qui viderant, quomodo sanus factus esset, qui a daemonio vexabatur.
Luke 8:37 Et rogaverunt illum omnis multitudo regionis Gergesenorum, ut discederet ab ipsis, quia timore magno tenebantur. Ipse autem ascendens navem reversus est.
Luke 8:38 Et rogabat illum vir, a quo daemonia exierant, ut cum eo esset. Dimisit autem eum dicens:
Luke 8:39 " Redi domum tuam et narra quanta tibi fecit Deus ". Et abiit per universam civitatem praedicans quanta illi fecisset Iesus.
Luke 8:40 Cum autem rediret Iesus, excepit illum turba; erant enim omnes exspectantes eum.
Luke 8:41 Et ecce venit vir, cui nomen Iairus, et ipse princeps synagogae erat, et cecidit ad pedes Iesu rogans eum, ut intraret in domum eius,
Luke 8:42 quia filia unica erat illi fere annorum duodecim, et haec moriebatur. Et dum iret, a turbis comprimebatur.
Luke 8:43 Et mulier quaedam erat in fluxu sanguinis ab annis duodecim, quae in medicos erogaverat omnem substantiam suam nec ab ullo potuit curari;
Luke 8:44 accessit retro et tetigit fimbriam vestimenti eius, et confestim stetit fluxus sanguinis eius.
Luke 8:45 Et ait Iesus: " Quis est, qui me tetigit? ". Negantibus autem omnibus, dixit Petrus: " Praeceptor, turbae te comprimunt et affligunt ".
Luke 8:46 At dixit Iesus: " Tetigit me aliquis; nam et ego novi virtutem de me exisse ".
Luke 8:47 Videns autem mulier quia non latuit, tremens venit et procidit ante eum et ob quam causam tetigerit eum indicavit coram omni populo et quemadmodum confestim sanata sit.
Luke 8:48 At ipse dixit illi: " Filia, fides tua te salvam fecit. Vade in pace ".
Luke 8:49 Adhuc illo loquente, venit quidam e domo principis synagogae dicens: " Mortua est filia tua; noli amplius vexare magistrum ".
Luke 8:50 Iesus autem, audito hoc verbo, respondit ei: " Noli timere; crede tantum, et salva erit ".
Luke 8:51 Et cum venisset domum, non permisit intrare secum quemquam nisi Petrum et Ioannem et Iacobum et patrem puellae et matrem.
Luke 8:52 Flebant autem omnes et plangebant illam. At ille dixit: " Nolite flere; non est enim mortua, sed dormit ".
Luke 8:53 Et deridebant eum scientes quia mortua esset.
Luke 8:54 Ipse autem tenens manum eius clamavit dicens: " Puella, surge! ".
Luke 8:55 Et reversus est spiritus eius, et surrexit continuo; et iussit illi dari manducare.
Luke 8:56 Et stupuerunt parentes eius, quibus praecepit, ne alicui dicerent, quod factum erat.
Luke 9:1 Convocatis autem Duodecim, dedit illis virtutem et potesta tem super omnia daemonia, et ut languores curarent,
Luke 9:2 et misit illos praedicare regnum Dei et sanare infirmos;
Luke 9:3 et ait ad illos: " Nihil tuleritis in via, neque virgam neque peram neque panem neque pecuniam, neque duas tunicas habeatis.
Luke 9:4 Et in quamcumque domum intraveritis, ibi manete et inde exite.
Luke 9:5 Et quicumque non receperint vos, exeuntes de civitate illa pulverem pedum vestrorum excutite in testimonium supra illos ".
Luke 9:6 Egressi autem circumibant per castella evangelizantes et curantes ubique.
Luke 9:7 Audivit autem Herodes tetrarcha omnia, quae fiebant, et haesitabat, eo quod diceretur a quibusdam: " Ioannes surrexit a mortuis ";
Luke 9:8 a quibusdam vero: " Elias apparuit "; ab aliis autem: " Propheta unus de antiquis surrexit ".
Luke 9:9 Et ait Herodes: " Ioannem ego decollavi; quis autem est iste, de quo audio ego talia? ". Et quaerebat videre eum.
Luke 9:10 Et reversi apostoli narraverunt illi, quaecumque fecerunt. Et assumptis illis, secessit seorsum ad civitatem, quae vocatur Bethsaida.
Luke 9:11 Quod cum cognovissent turbae, secutae sunt illum. Et excepit illos et loquebatur illis de regno Dei et eos, qui cura indigebant, sanabat.
Luke 9:12 Dies autem coeperat declinare; et accedentes Duodecim dixerunt illi: " Dimitte turbam, ut euntes in castella villasque, quae circa sunt, divertant et inveniant escas, quia hic in loco deserto sumus ".
Luke 9:13 Ait autem ad illos: " Vos date illis manducare ". At illi dixerunt: " Non sunt nobis plus quam quinque panes et duo pisces, nisi forte nos eamus et emamus in omnem hanc turbam escas ".
Luke 9:14 Erant enim fere viri quinque milia. Ait autem ad discipulos suos: " Facite illos discumbere per convivia ad quinquagenos ".
Luke 9:15 Et ita fecerunt et discumbere fecerunt omnes.
Luke 9:16 Acceptis autem quinque panibus et duobus piscibus, respexit in caelum et benedixit illis et fregit et dabat discipulis suis, ut ponerent ante turbam.
Luke 9:17 Et manducaverunt et saturati sunt omnes; et sublatum est, quod superfuit illis, fragmentorum cophini duodecim.
Luke 9:18 Et factum est, cum solus esset orans, erant cum illo discipuli, et interrogavit illos dicens: " Quem me dicunt esse turbae? ".
Luke 9:19 At illi responderunt et dixerunt: " Ioannem Baptistam, alii autem Eliam, alii vero: Propheta unus de prioribus surrexit ".
Luke 9:20 Dixit autem illis: " Vos autem quem me esse dicitis? ". Respondens Petrus dixit: " Christum Dei ".
Luke 9:21 At ille increpans illos praecepit, ne cui dicerent hoc,
Luke 9:22 dicens: " Oportet Filium hominis multa pati et reprobari a senioribus et principibus sacerdotum et scribis et occidi et tertia die resurgere ".
Luke 9:23 Dicebat autem ad omnes: " Si quis vult post me venire, abneget semetipsum et tollat crucem suam cotidie et sequatur me.
Luke 9:24 Qui enim voluerit animam suam salvam facere, perdet illam; qui autem perdiderit animam suam propter me, hic salvam faciet illam.
Luke 9:25 Quid enim proficit homo, si lucretur universum mundum, se autem ipsum perdat vel detrimentum sui faciat?
Luke 9:26 Nam qui me erubuerit et meos sermones, hunc Filius hominis erubescet, cum venerit in gloria sua et Patris et sanctorum angelorum.
Luke 9:27 Dico autem vobis vere: Sunt aliqui hic stantes, qui non gustabunt mortem, donec videant regnum Dei ".
Luke 9:28 Factum est autem post haec verba fere dies octo, et assumpsit Petrum et Ioannem et Iacobum et ascendit in montem, ut oraret.
Luke 9:29 Et facta est, dum oraret, species vultus eius altera, et vestitus eius albus, refulgens.
Luke 9:30 Et ecce duo viri loquebantur cum illo, et erant Moyses et Elias,
Luke 9:31 qui visi in gloria dicebant exodum eius, quam completurus erat in Ierusalem.
Luke 9:32 Petrus vero et qui cum illo gravati erant somno; et evigilantes viderunt gloriam eius et duos viros, qui stabant cum illo.
Luke 9:33 Et factum est, cum discederent ab illo, ait Petrus ad Iesum: " Praeceptor, bonum est nos hic esse; et faciamus tria tabernacula: unum tibi et unum Moysi et unum Eliae ", nesciens quid diceret.
Luke 9:34 Haec autem illo loquente, facta est nubes et obumbravit eos; et timuerunt intrantibus illis in nubem.
Luke 9:35 Et vox facta est de nube dicens: " Hic est Filius meus electus; ipsum audite ".
Luke 9:36 Et dum fieret vox, inventus est Iesus solus. Et ipsi tacuerunt et nemini dixerunt in illis diebus quidquam ex his, quae viderant.
Luke 9:37 Factum est autem in sequenti die, descendentibus illis de monte, occurrit illi turba multa.
Luke 9:38 Et ecce vir de turba exclamavit dicens: " Magister, obsecro te, respice in filium meum, quia unicus est mihi;
Luke 9:39 et ecce spiritus apprehendit illum, et subito clamat, et dissipat eum cum spuma et vix discedit ab eo dilanians eum;
Luke 9:40 et rogavi discipulos tuos, ut eicerent illum, et non potuerunt ".
Luke 9:41 Respondens autem Iesus dixit: " O generatio infidelis et perversa, usquequo ero apud vos et patiar vos? Adduc huc filium tuum ".
Luke 9:42 Et cum accederet, elisit illum daemonium et dissipavit. Et increpavit Iesus spiritum immundum et sanavit puerum et reddidit illum patri eius.
Luke 9:43 Stupebant autem omnes in magnitudine Dei.Omnibusque mirantibus in omnibus, quae faciebat, dixit ad discipulos suos:
Luke 9:44 " Ponite vos in auribus vestris sermones istos: Filius enim hominis futurum est ut tradatur in manus hominum ".
Luke 9:45 At illi ignorabant verbum istud, et erat velatum ante eos, ut non sentirent illud, et time bant interrogare eum de hoc verbo.
Luke 9:46 Intravit autem cogitatio in eos, quis eorum maior esset.
Luke 9:47 At Iesus sciens cogitationem cordis illorum, apprehendens puerum statuit eum secus se
Luke 9:48 et ait illis: " Quicumque susceperit puerum istum in nomine meo, me recipit; et, quicumque me receperit, recipit eum, qui me misit; nam qui minor est inter omnes vos, hic maior est ".
Luke 9:49 Respondens autem Ioannes dixit: " Praeceptor, vidimus quendam in nomine tuo eicientem daemonia et prohibuimus eum, quia non sequitur nobiscum ".
Luke 9:50 Et ait ad illum Iesus: " Nolite prohibere; qui enim non est adversus vos, pro vobis est ".
Luke 9:51 Factum est autem, dum complerentur dies assumptionis eius, et ipse faciem suam firmavit, ut iret Ierusalem,
Luke 9:52 et misit nuntios ante conspectum suum. Et euntes intraverunt in castellum Samaritanorum, ut pararent illi.
Luke 9:53 Et non receperunt eum, quia facies eius erat euntis Ierusalem.
Luke 9:54 Cum vidissent autem discipuli Iacobus et Ioannes, dixerunt: " Domine, vis dicamus, ut ignis descendat de caelo et consumat illos? ".
Luke 9:55 Et conversus increpavit illos.
Luke 9:56 Et ierunt in aliud castellum.
Luke 9:57 Et euntibus illis in via, dixit quidam ad illum: " Sequar te, quocumque ieris ".
Luke 9:58 Et ait illi Iesus: " Vulpes foveas habent, et volucres caeli nidos, Filius autem hominis non habet, ubi caput reclinet ".
Luke 9:59 Ait autem ad alterum: " Sequere me ". Ille autem dixit: " Domine, permitte mihi primum ire et sepelire patrem meum ".
Luke 9:60 Dixitque ei Iesus: " Sine, ut mortui sepeliant mortuos suos; tu autem vade, annuntia regnum Dei ".
Luke 9:61 Et ait alter: " Sequar te, Domine, sed primum permitte mihi renuntiare his, qui domi sunt ".
Luke 9:62 Ait ad illum Iesus: " Nemo mittens manum suam in aratrum et aspiciens retro, aptus est regno Dei ".
Luke 10:1 Post haec autem designavit Dominus alios septuaginta duos et misit illos binos ante faciem suam in omnem civitatem et locum, quo erat ipse venturus.
Luke 10:2 Et dicebat illis: " Messis quidem multa, operarii autem pauci; rogate ergo Dominum messis, ut mittat operarios in messem suam.
Luke 10:3 Ite; ecce ego mitto vos sicut agnos inter lupos.
Luke 10:4 Nolite portare sacculum neque peram neque calceamenta et neminem per viam salutaveritis.
Luke 10:5 In quamcumque domum intraveritis, primum dicite: "Pax huic domui".
Luke 10:6 Et si ibi fuerit filius pacis, requiescet super illam pax vestra; sin autem, ad vos revertetur.
Luke 10:7 In eadem autem domo manete edentes et bibentes, quae apud illos sunt: dignus enim est operarius mercede sua. Nolite transire de domo in domum.
Luke 10:8 Et in quamcumque civitatem intraveritis, et susceperint vos, manducate, quae apponuntur vobis,
Luke 10:9 et curate infirmos, qui in illa sunt, et dicite illis: "Appropinquavit in vos regnum Dei".
Luke 10:10 In quamcumque civitatem intraveritis, et non receperint vos, exeuntes in plateas eius dicite:
Luke 10:11 "Etiam pulverem, qui adhaesit nobis ad pedes de civitate vestra, extergimus in vos; tamen hoc scitote, quia appropinquavit regnum Dei".
Luke 10:12 Dico vobis quia Sodomis in die illa remissius erit quam illi civitati.
Luke 10:13 Vae tibi, Chorazin! Vae tibi, Bethsaida! Quia si in Tyro et Sidone factae fuissent virtutes, quae in vobis factae sunt, olim in cilicio et cinere sedentes paeniterent.
Luke 10:14 Verumtamen Tyro et Sidoni remissius erit in iudicio quam vobis.
Luke 10:15 Et tu, Capharnaum, numquid usque in caelum exaltaberis? Usque ad infernum demergeris!
Luke 10:16 Qui vos audit, me audit; et, qui vos spernit, me spernit; qui autem me spernit, spernit eum, qui me misit ".
Luke 10:17 Reversi sunt autem septuaginta duo cum gaudio dicentes: " Domine, etiam daemonia subiciuntur nobis in nomine tuo! ".
Luke 10:18 Et ait illis: " Videbam Satanam sicut fulgur de caelo cadentem.
Luke 10:19 Ecce dedi vobis potestatem calcandi supra serpentes et scorpiones et supra omnem virtutem inimici; et nihil vobis nocebit.
Luke 10:20 Verumtamen in hoc nolite gaudere, quia spiritus vobis subiciuntur; gaudete autem quod nomina vestra scripta sunt in caelis ".
Luke 10:21 In ipsa hora exsultavit Spiritu Sancto et dixit: " Confiteor tibi, Pater, Domine caeli et terrae, quod abscondisti haec a sapientibus et prudentibus et revelasti ea parvulis; etiam, Pater, quia sic placuit ante te.
Luke 10:22 Omnia mihi tradita sunt a Patre meo; et nemo scit qui sit Filius, nisi Pater, et qui sit Pater, nisi Filius et cui voluerit Filius revelare ".
Luke 10:23 Et conversus ad discipulos seorsum dixit: " Beati oculi, qui vident, quae videtis.
Luke 10:24 Dico enim vobis: Multi prophetae et reges voluerunt videre, quae vos videtis, et non viderunt, et audire, quae auditis, et non audierunt ".
Luke 10:25 Et ecce quidam legis peritus surrexit tentans illum dicens: " Magister, quid faciendo vitam aeternam possidebo? ".
Luke 10:26 At ille dixit ad eum: " In Lege quid scriptum est? Quomodo legis? ".
Luke 10:27 Ille autem respondens dixit: " Diliges Dominum Deum tuum ex toto corde tuo et ex tota anima tua et ex omnibus viribus tuis et ex omni mente tua et proximum tuum sicut teipsum ".
Luke 10:28 Dixitque illi: " Recte respondisti; hoc fac et vives ".
Luke 10:29 Ille autem, volens iustificare seipsum, dixit ad Iesum: " Et quis est meus proximus? ".
Luke 10:30 Suscipiens autem Iesus dixit: " Homo quidam descendebat ab Ierusalem in Iericho et incidit in latrones, qui etiam despoliaverunt eum et, plagis impositis, abierunt, semivivo relicto.
Luke 10:31 Accidit autem, ut sacerdos quidam descenderet eadem via et, viso illo, praeterivit;
Luke 10:32 similiter et Levita, cum esset secus locum et videret eum, pertransiit.
Luke 10:33 Samaritanus autem quidam iter faciens, venit secus eum et videns eum misericordia motus est,
Luke 10:34 et appropians alligavit vulnera eius infundens oleum et vinum; et imponens illum in iumentum suum duxit in stabulum et curam eius egit.
Luke 10:35 Et altera die protulit duos denarios et dedit stabulario et ait: "Curam illius habe, et, quodcumque supererogaveris, ego, cum rediero, reddam tibi".
Luke 10:36 Quis horum trium videtur tibi proximus fuisse illi, qui incidit in latrones? ".
Luke 10:37 At ille dixit: " Qui fecit misericordiam in illum ". Et ait illi Iesus: Vade et tu fac similiter ".
Luke 10:38 Cum autem irent, ipse intravit in quoddam castellum, et mulier quaedam Martha nomine excepit illum.
Luke 10:39 Et huic erat soror nomine Maria, quae etiam sedens secus pedes Domini audiebat verbum illius.
Luke 10:40 Martha autem satagebat circa frequens ministerium; quae stetit et ait: Domine, non est tibi curae quod soror mea reliquit me solam ministrare? Dic ergo illi, ut me adiuvet ".
Luke 10:41 Et respondens dixit illi Dominus: " Martha, Martha, sollicita es et turbaris erga plurima,
Luke 10:42 porro unum est necessarium; Maria enim optimam partem elegit, quae non auferetur ab ea ".
Luke 11:1 Et factum est cum esset in loco quodam orans, ut cessa vit, dixit unus ex discipulis eius ad eum: " Domine, doce nos orare, sicut et Ioannes docuit discipulos suos ".
Luke 11:2 Et ait illis: " Cum oratis, dicite:Pater, sanctificetur nomen tuum,adveniat regnum tuum;
Luke 11:3 panem nostrum cotidianum da nobis cotidie,
Luke 11:4 et dimitte nobis peccata nostra,si quidem et ipsi dimittimus omni debenti nobis,et ne nos inducas in tentationem ".
Luke 11:5 Et ait ad illos: " Quis vestrum habebit amicum et ibit ad illum media nocte et dicet illi: "Amice, commoda mihi tres panes,
Luke 11:6 quoniam amicus meus venit de via ad me, et non habeo, quod ponam ante illum";
Luke 11:7 et ille de intus respondens dicat: "Noli mihi molestus esse; iam ostium clausum est, et pueri mei mecum sunt in cubili; non possum surgere et dare tibi".
Luke 11:8 Dico vobis: Et si non dabit illi surgens, eo quod amicus eius sit, propter improbitatem tamen eius surget et dabit illi, quotquot habet necessarios.
Luke 11:9 Et ego vobis dico: Petite, et dabitur vobis; quaerite, et invenietis; pulsate, et aperietur vobis.
Luke 11:10 Omnis enim qui petit, accipit; et, qui quaerit, invenit; et pulsanti aperietur.
Luke 11:11 Quem autem ex vobis patrem filius petierit piscem, numquid pro pisce serpentem dabit illi?
Luke 11:12 Aut si petierit ovum, numquid porriget illi scorpionem?
Luke 11:13 Si ergo vos, cum sitis mali, nostis dona bona dare filiis vestris, quanto magis Pater de caelo dabit Spiritum Sanctum petentibus se ".
Luke 11:14 Et erat eiciens daemonium, et illud erat mutum; et factum est, cum daemonium exisset, locutus est mutus. Et admiratae sunt turbae;
Luke 11:15 quidam autem ex eis dixerunt: " In Beelzebul principe daemoniorum eicit daemonia ".
Luke 11:16 Et alii tentantes signum de caelo quaerebant ab eo.
Luke 11:17 Ipse autem sciens cogitationes eorum dixit eis: " Omne regnum in seipsum divisum desolatur, et domus supra domum cadit.
Luke 11:18 Si autem et Satanas in seipsum divisus est, quomodo stabit regnum ipsius? Quia dicitis in Beelzebul eicere me daemonia.
Luke 11:19 Si autem ego in Beelzebul eicio daemonia, filii vestri in quo eiciunt? Ideo ipsi iudices vestri erunt.
Luke 11:20 Porro si in digito Dei eicio daemonia, profecto pervenit in vos regnum Dei.
Luke 11:21 Cum fortis armatus custodit atrium suum, in pace sunt ea, quae possidet;
Luke 11:22 si autem fortior illo superveniens vicerit eum, universa arma eius auferet, in quibus confidebat, et spolia eius distribuet.
Luke 11:23 Qui non est mecum, adversum me est; et, qui non colligit mecum, dispergit.
Luke 11:24 Cum immundus spiritus exierit de homine, perambulat per loca inaquosa quaerens requiem; et non inveniens dicit: "Revertar in domum meam unde exivi".
Luke 11:25 Et cum venerit, invenit scopis mundatam et exornatam.
Luke 11:26 Et tunc vadit et assumit septem alios spiritus nequiores se, et ingressi habitant ibi; et sunt novissima hominis illius peiora prioribus.
Luke 11:27 Factum est autem, cum haec diceret, extollens vocem quaedam mulier de turba dixit illi: " Beatus venter, qui te portavit, et ubera, quae suxisti! ".
Luke 11:28 At ille dixit: " Quinimmo beati, qui audiunt verbum Dei et custodiunt!.
Luke 11:29 Turbis autem concurrentibus, coepit dicere: " Generatio haec generatio nequam est; signum quaerit, et signum non dabitur illi, nisi signum Ionae.
Luke 11:30 Nam sicut Ionas fuit signum Ninevitis, ita erit et Filius hominis generationi isti.
Luke 11:31 Regina austri surget in iudicio cum viris generationis huius et condemnabit illos, quia venit a finibus terrae audire sapientiam Salomonis, et ecce plus Salomone hic.
Luke 11:32 Viri Ninevitae surgent in iudicio cum generatione hac et condemnabunt illam, quia paenitentiam egerunt ad praedicationem Ionae, et ecce plus Iona hic.
Luke 11:33 Nemo lucernam accendit et in abscondito ponit neque sub modio sed supra candelabrum, ut, qui ingrediuntur, lumen videant.
Luke 11:34 Lucerna corporis est oculus tuus. Si oculus tuus fuerit simplex, totum corpus tuum lucidum erit; si autem nequam fuerit, etiam corpus tuum tenebrosum erit.
Luke 11:35 Vide ergo, ne lumen, quod in te est, tenebrae sint.
Luke 11:36 Si ergo corpus tuum totum lucidum fuerit non habens aliquam partem tenebrarum, erit lucidum totum, sicut quando lucerna in fulgore suo illuminat te ".
Luke 11:37 Et cum loqueretur, rogavit illum quidam pharisaeus, ut pranderet apud se; et ingressus recubuit.
Luke 11:38 Pharisaeus autem videns miratus est quod non baptizatus esset ante prandium.
Luke 11:39 Et ait Dominus ad illum: " Nunc vos pharisaei, quod de foris est calicis et catini, mundatis; quod autem intus est vestrum, plenum est rapina et iniquitate.
Luke 11:40 Stulti! Nonne, qui fecit, quod de foris est, etiam id, quod de intus est, fecit?
Luke 11:41 Verumtamen, quae insunt, date eleemosynam; et ecce omnia munda sunt vobis.
Luke 11:42 Sed vae vobis pharisaeis, quia decimatis mentam et rutam et omne holus et praeteritis iudicium et caritatem Dei! Haec autem oportuit facere et illa non omittere.
Luke 11:43 Vae vobis pharisaeis, quia diligitis primam cathedram in synagogis et salutationes in foro!
Luke 11:44 Vae vobis, quia estis ut monumenta, quae non parent, et homines ambulantes supra nesciunt! ".
Luke 11:45 Respondens autem quidam ex legis peritis ait illi: " Magister, haec dicens etiam nobis contumeliam facis ".
Luke 11:46 At ille ait: " Et vobis legis peritis: Vae, quia oneratis homines oneribus, quae portari non possunt, et ipsi uno digito vestro non tangitis sarcinas!
Luke 11:47 Vae vobis, quia aedificatis monumenta prophetarum, patres autem vestri occiderunt illos!
Luke 11:48 Profecto testificamini et consentitis operibus patrum vestrorum, quoniam ipsi quidem eos occiderunt, vos autem aedificatis.
Luke 11:49 Propterea et sapientia Dei dixit: Mittam ad illos prophetas et apostolos, et ex illis occident et persequentur,
Luke 11:50 ut requiratur sanguis omnium prophetarum, qui effusus est a constitutione mundi, a generatione ista,
Luke 11:51 a sanguine Abel usque ad sanguinem Zachariae, qui periit inter altare et aedem. Ita dico vobis: Requiretur ab hac generatione.
Luke 11:52 Vae vobis legis peritis, quia tulistis clavem scientiae! Ipsi non introistis et eos, qui introibant, prohibuistis ".
Luke 11:53 Cum autem inde exisset, coeperunt scribae et pharisaei graviter insistere et eum allicere in sermone de multis
Luke 11:54 insidiantes ei, ut caperent aliquid ex ore eius.
Luke 12:1 Interea multis turbis cir cumstantibus, ita ut se invi cem conculcarent, coepit dicere ad discipulos suos primum: " Attendite a fermento pharisaeorum, quod est hypocrisis.
Luke 12:2 Nihil autem opertum est, quod non reveletur, neque absconditum, quod non sciatur.
Luke 12:3 Quoniam, quae in tenebris dixistis, in lumine audientur; et, quod in aurem locuti estis in cubiculis, praedicabitur in tectis.
Luke 12:4 Dico autem vobis amicis meis: Ne terreamini ab his, qui occidunt corpus et post haec non habent amplius, quod faciant.
Luke 12:5 Ostendam autem vobis quem timeatis: Timete eum, qui postquam occiderit, habet potestatem mittere in gehennam. Ita dico vobis: Hunc timete.
Luke 12:6 Nonne quinque passeres veneunt dipundio? Et unus ex illis non est in oblivione coram Deo.
Luke 12:7 Sed et capilli capitis vestri omnes numerati sunt. Nolite timere; multis passeribus pluris estis.
Luke 12:8 Dico autem vobis: Omnis, quicumque confessus fuerit in me coram hominibus, et Filius hominis confitebitur in illo coram angelis Dei;
Luke 12:9 qui autem negaverit me coram hominibus, denegabitur coram angelis Dei.
Luke 12:10 Et omnis, qui dicet verbum in Filium hominis, remittetur illi; ei autem, qui in Spiritum Sanctum blasphemaverit, non remittetur.
Luke 12:11 Cum autem inducent vos in synagogas et ad magistratus et potestates, nolite solliciti esse qualiter aut quid respondeatis aut quid dicatis:
Luke 12:12 Spiritus enim Sanctus docebit vos in ipsa hora, quae oporteat dicere ".
Luke 12:13 Ait autem quidam ei de turba: " Magister, dic fratri meo, ut dividat mecum hereditatem ".
Luke 12:14 At ille dixit ei: " Homo, quis me constituit iudicem aut divisorem super vos? ".
Luke 12:15 Dixitque ad illos: " Videte et cavete ab omni avaritia, quia si cui res abundant, vita eius non est ex his, quae possidet ".
Luke 12:16 Dixit autem similitudinem ad illos dicens: " Hominis cuiusdam divitis uberes fructus ager attulit.
Luke 12:17 Et cogitabat intra se dicens: "Quid faciam, quod non habeo, quo congregem fructus meos?".
Luke 12:18 Et dixit: "Hoc faciam: destruam horrea mea et maiora aedificabo et illuc congregabo omne triticum et bona mea;
Luke 12:19 et dicam animae meae: Anima, habes multa bona posita in annos plurimos; requiesce, comede, bibe, epulare".
Luke 12:20 Dixit autem illi Deus: "Stulte! Hac nocte animam tuam repetunt a te; quae autem parasti, cuius erunt?".
Luke 12:21 Sic est qui sibi thesaurizat et non fit in Deum dives ".
Luke 12:22 Dixitque ad discipulos suos: " Ideo dico vobis: nolite solliciti esse animae quid manducetis, neque corpori quid vestiamini.
Luke 12:23 Anima enim plus est quam esca, et corpus quam vestimentum.
Luke 12:24 Considerate corvos, quia non seminant neque metunt, quibus non est cellarium neque horreum, et Deus pascit illos; quanto magis vos pluris estis volucribus.
Luke 12:25 Quis autem vestrum cogitando potest adicere ad aetatem suam cubitum?
Luke 12:26 Si ergo neque, quod minimum est, potestis, quid de ceteris solliciti estis?
Luke 12:27 Considerate lilia quomodo crescunt: non laborant neque nent; dico autem vobis: Nec Salomon in omni gloria sua vestiebatur sicut unum ex istis.
Luke 12:28 Si autem fenum, quod hodie in agro est et cras in clibanum mittitur, Deus sic vestit, quanto magis vos, pusillae fidei.
Luke 12:29 Et vos nolite quaerere quid manducetis aut quid bibatis et nolite solliciti esse.
Luke 12:30 Haec enim omnia gentes mundi quaerunt; Pater autem vester scit quoniam his indigetis.
Luke 12:31 Verumtamen quaerite regnum eius; et haec adicientur vobis.
Luke 12:32 Noli timere, pusillus grex, quia complacuit Patri vestro dare vobis regnum.
Luke 12:33 Vendite, quae possidetis, et date eleemosynam. Facite vobis sacculos, qui non veterescunt, thesaurum non deficientem in caelis, quo fur non appropiat, neque tinea corrumpit;
Luke 12:34 ubi enim thesaurus vester est, ibi et cor vestrum erit.
Luke 12:35 Sint lumbi vestri praecincti et lucernae ardentes,
Luke 12:36 et vos similes hominibus exspectantibus dominum suum, quando revertatur a nuptiis, ut, cum venerit et pulsaverit, confestim aperiant ei.
Luke 12:37 Beati, servi illi, quos, cum venerit dominus, invenerit vigilantes. Amen dico vobis, quod praecinget se et faciet illos discumbere et transiens ministrabit illis.
Luke 12:38 Et si venerit in secunda vigilia, et si in tertia vigilia venerit, et ita invenerit, beati sunt illi.
Luke 12:39 Hoc autem scitote, quia, si sciret pater familias, qua hora fur veniret, non sineret perfodi domum suam.
Luke 12:40 Et vos estote parati, quia, qua hora non putatis, Filius hominis venit.
Luke 12:41 Ait autem Petrus: " Domine, ad nos dicis hanc parabolam an et ad omnes?.
Luke 12:42 Et dixit Dominus: " Quis putas est fidelis dispensator et prudens, quem constituet dominus super familiam suam, ut det illis in tempore tritici mensuram?
Luke 12:43 Beatus ille servus, quem, cum venerit dominus eius, invenerit ita facientem.
Luke 12:44 Vere dico vobis: Supra omnia, quae possidet, constituet illum.
Luke 12:45 Quod si dixerit servus ille in corde suo: "Moram facit dominus meus venire", et coeperit percutere pueros et ancillas et edere et bibere et inebriari,
Luke 12:46 veniet dominus servi illius in die, qua non sperat, et hora, qua nescit, et dividet eum partemque eius cum infidelibus ponet.
Luke 12:47 Ille autem servus, qui cognovit voluntatem domini sui et non praeparavit vel non fecit secundum voluntatem eius, vapulabit multis;
Luke 12:48 qui autem non cognovit et fecit digna plagis, vapulabit paucis. Omni autem, cui multum datum est, multum quaeretur ab eo; et cui commendaverunt multum, plus petent ab eo.
Luke 12:49 Ignem veni mittere in terram et quid volo? Si iam accensus esset!
Luke 12:50 Baptisma autem habeo baptizari et quomodo coartor, usque dum perficiatur!
Luke 12:51 Putatis quia pacem veni dare in terram? Non, dico vobis, sed separationem.
Luke 12:52 Erunt enim ex hoc quinque in domo una divisi: tres in duo, et duo in tres;
Luke 12:53 dividentur pater in filium et filius in patrem, mater in filiam et filia in matrem, socrus in nurum suam et nurus in socrum ".
Luke 12:54 Dicebat autem et ad turbas: " Cum videritis nubem orientem ab occasu, statim dicitis: "Nimbus venit", et ita fit;
Luke 12:55 et cum austrum flantem, dicitis: "Aestus erit", et fit.
Luke 12:56 Hypocritae, faciem terrae et caeli nostis probare, hoc autem tempus quomodo nescitis probare?
Luke 12:57 Quid autem et a vobis ipsis non iudicatis, quod iustum est?
Luke 12:58 Cum autem vadis cum adversario tuo ad principem, in via da operam liberari ab illo, ne forte trahat te apud iudicem, et iudex tradat te exactori, et exactor mittat te in carcerem.
Luke 12:59 Dico tibi: Non exies inde, donec etiam novissimum minutum reddas ".
Luke 13:1 Aderant autem quidam ipso in tempore nuntiantes illi de Galilaeis, quorum sanguinem Pilatus miscuit cum sacrificiis eorum.
Luke 13:2 Et respondens dixit illis: " Putatis quod hi Galilaei prae omnibus Galilaeis peccatores fuerunt, quia talia passi sunt?
Luke 13:3 Non, dico vobis, sed, nisi paenitentiam egeritis, omnes similiter peribitis.
Luke 13:4 Vel illi decem et octo, supra quos cecidit turris in Siloam et occidit eos, putatis quia et ipsi debitores fuerunt praeter omnes homines habitantes in Ierusalem?
Luke 13:5 Non, dico vobis, sed, si non paenitentiam egeritis, omnes similiter peribitis ".
Luke 13:6 Dicebat autem hanc similitudinem: " Arborem fici habebat quidam plantatam in vinea sua et venit quaerens fructum in illa et non invenit.
Luke 13:7 Dixit autem ad cultorem vineae: "Ecce anni tres sunt, ex quo venio quaerens fructum in ficulnea hac et non invenio. Succide ergo illam. Ut quid etiam terram evacuat?".
Luke 13:8 At ille respondens dicit illi: "Domine, dimitte illam et hoc anno, usque dum fodiam circa illam et mittam stercora,
Luke 13:9 et si quidem fecerit fructum in futurum; sin autem succides eam" ".
Luke 13:10 Erat autem docens in una synagogarum sabbatis.
Luke 13:11 Et ecce mulier, quae habebat spiritum infirmitatis annis decem et octo et erat inclinata nec omnino poterat sursum respicere.
Luke 13:12 Quam cum vidisset Iesus, vocavit et ait illi: " Mulier, dimissa es ab infirmitate tua ",
Luke 13:13 et imposuit illi manus; et confestim erecta est et glorificabat Deum.
Luke 13:14 Respondens autem archisynagogus, indignans quia sabbato curasset Iesus, dicebat turbae: " Sex dies sunt, in quibus oportet operari; in his ergo venite et curamini et non in die sabbati ".
Luke 13:15 Respondit autem ad illum Dominus et dixit: " Hypocritae, unusquisque vestrum sabbato non solvit bovem suum aut asinum a praesepio et ducit adaquare?
Luke 13:16 Hanc autem filiam Abrahae, quam alligavit Satanas ecce decem et octo annis, non oportuit solvi a vinculo isto die sabbati? ".
Luke 13:17 Et cum haec diceret, erubescebant omnes adversarii eius, et omnis populus gaudebat in universis, quae gloriose fiebant ab eo.
Luke 13:18 Dicebat ergo: " Cui simile est regnum Dei, et cui simile existimabo illud?
Luke 13:19 Simile est grano sinapis, quod acceptum homo misit in hortum suum, et crevit et factum est in arborem, et volucres caeli requieverunt in ramis eius ".
Luke 13:20 Et iterum dixit: " Cui simile aestimabo regnum Dei?
Luke 13:21 Simile est fermento, quod acceptum mulier abscondit in farinae sata tria, donec fermentaretur totum ".
Luke 13:22 Et ibat per civitates et castella docens et iter faciens in Hierosolymam.
Luke 13:23 Ait autem illi quidam: " Domine, pauci sunt, qui salvantur? ". Ipse autem dixit ad illos:
Luke 13:24 " Contendite intrare per angustam portam, quia multi, dico vobis, quaerent intrare et non poterunt.
Luke 13:25 Cum autem surrexerit pater familias et clauserit ostium, et incipietis foris stare et pulsare ostium dicentes: "Domine, aperi nobis"; et respondens dicet vobis: "Nescio vos unde sitis".
Luke 13:26 Tunc incipietis dicere: "Manducavimus coram te et bibimus, et in plateis nostris docuisti";
Luke 13:27 et dicet loquens vobis: "Nescio vos unde sitis; discedite a me, omnes operarii iniquitatis".
Luke 13:28 Ibi erit fletus et stridor dentium, cum videritis Abraham et Isaac et Iacob et omnes prophetas in regno Dei, vos autem expelli foras.
Luke 13:29 Et venient ab oriente et occidente et aquilone et austro et accumbent in regno Dei.
Luke 13:30 Et ecce sunt novissimi, qui erunt primi, et sunt primi, qui erunt novissimi ".
Luke 13:31 In ipsa hora accesserunt quidam pharisaeorum dicentes illi: " Exi et vade hinc, quia Herodes vult te occidere ".
Luke 13:32 Et ait illis: " Ite, dicite vulpi illi: "Ecce eicio daemonia et sanitates perficio hodie et cras et tertia consummor.
Luke 13:33 Verumtamen oportet me hodie et cras et sequenti ambulare, quia non capit prophetam perire extra Ierusalem".
Luke 13:34 Ierusalem, Ierusalem, quae occidis prophetas et lapidas eos, qui missi sunt ad te, quotiens volui congregare filios tuos, quemadmodum avis nidum suum sub pinnis, et noluistis.
Luke 13:35 Ecce relinquitur vobis domus vestra. Dico autem vobis: Non videbitis me, donec veniat cum dicetis: "Benedictus, qui venit in nomine Domini" ".
Luke 14:1 Et factum est, cum intraret in domum cuiusdam princi pis pharisaeorum sabbato manducare panem, et ipsi observabant eum.
Luke 14:2 Et ecce homo quidam hydropicus erat ante illum.
Luke 14:3 Et respondens Iesus dixit ad legis peritos et pharisaeos dicens: " Licet sabbato curare an non? ".
Luke 14:4 At illi tacuerunt. Ipse vero apprehensum sanavit eum ac dimisit.
Luke 14:5 Et ad illos dixit: " Cuius vestrum filius aut bos in puteum cadet, et non continuo extrahet illum die sabbati? ".
Luke 14:6 Et non poterant ad haec respondere illi.
Luke 14:7 Dicebat autem ad invitatos parabolam, intendens quomodo primos accubitus eligerent, dicens ad illos:
Luke 14:8 " Cum invitatus fueris ab aliquo ad nuptias, non discumbas in primo loco, ne forte honoratior te sit invitatus ab eo,
Luke 14:9 et veniens is qui te et illum vocavit, dicat tibi: "Da huic locum"; et tunc incipias cum rubore novissimum locum tenere.
Luke 14:10 Sed cum vocatus fueris, vade, recumbe in novissimo loco, ut, cum venerit qui te invitavit, dicat tibi: "Amice, ascende superius"; tunc erit tibi gloria coram omnibus simul discumbentibus.
Luke 14:11 Quia omnis, qui se exaltat, humiliabitur; et, qui se humiliat, exaltabitur ".
Luke 14:12 Dicebat autem et ei, qui se invitaverat: " Cum facis prandium aut cenam, noli vocare amicos tuos neque fratres tuos neque cognatos neque vicinos divites, ne forte et ipsi te reinvitent, et fiat tibi retributio.
Luke 14:13 Sed cum facis convivium, voca pauperes, debiles, claudos, caecos;
Luke 14:14 et beatus eris, quia non habent retribuere tibi. Retribuetur enim tibi in resurrectione iustorum ".
Luke 14:15 Haec cum audisset quidam de simul discumbentibus, dixit illi: " Beatus, qui manducabit panem in regno Dei ".
Luke 14:16 At ipse dixit ei: " Homo quidam fecit cenam magnam et vocavit multos;
Luke 14:17 et misit servum suum hora cenae dicere invitatis: "Venite, quia iam paratum est".
Luke 14:18 Et coeperunt simul omnes excusare. Primus dixit ei: "Villam emi et necesse habeo exire et videre illam; rogo te, habe me excusatum".
Luke 14:19 Et alter dixit: "Iuga boum emi quinque et eo probare illa; rogo te, habe me excusatum".
Luke 14:20 Et alius dixit: "Uxorem duxi et ideo non possum venire".
Luke 14:21 Et reversus servus nuntiavit haec domino suo. Tunc iratus pater familias dixit servo suo: "Exi cito in plateas et vicos civitatis et pauperes ac debiles et caecos et claudos introduc huc".
Luke 14:22 Et ait servus: "Domine, factum est, ut imperasti, et adhuc locus est".
Luke 14:23 Et ait dominus servo: "Exi in vias et saepes, et compelle intrare, ut impleatur domus mea.
Luke 14:24 Dico autem vobis, quod nemo virorum illorum, qui vocati sunt, gustabit cenam meam" ".
Luke 14:25 Ibant autem turbae multae cum eo; et conversus dixit ad illos:
Luke 14:26 " Si quis venit ad me et non odit patrem suum et matrem et uxorem et filios et fratres et sorores, adhuc et animam suam, non potest esse meus discipulus.
Luke 14:27 Et, qui non baiulat crucem suam et venit post me, non potest esse meus discipulus.
Luke 14:28 Quis enim ex vobis volens turrem aedificare, non prius sedens computat sumptus, si habet ad perficiendum?
Luke 14:29 Ne, posteaquam posuerit fundamentum et non potuerit perficere, omnes, qui vident, incipiant illudere ei
Luke 14:30 dicentes: "Hic homo coepit aedificare et non potuit consummare".
Luke 14:31 Aut quis rex, iturus committere bellum adversus alium regem, non sedens prius cogitat, si possit cum decem milibus occurrere ei, qui cum viginti milibus venit ad se?
Luke 14:32 Alioquin, adhuc illo longe agente, legationem mittens rogat ea, quae pacis sunt.
Luke 14:33 Sic ergo omnis ex vobis, qui non renuntiat omnibus, quae possidet, non potest meus esse discipulus.
Luke 14:34 Bonum est sal; si autem sal quoque evanuerit, in quo condietur?
Luke 14:35 Neque in terram neque in sterquilinium utile est, sed foras proiciunt illud. Qui habet aures audiendi, audiat ".
Luke 15:1 Erant autem appropinquan tes ei omnes publicani et pec catores, ut audirent illum.
Luke 15:2 Et murmurabant pharisaei et scribae dicentes: " Hic peccatores recipit et manducat cum illis ".
Luke 15:3 Et ait ad illos parabolam istam dicens:
Luke 15:4 " Quis ex vobis homo, qui habet centum oves et si perdiderit unam ex illis, nonne dimittit nonaginta novem in deserto et vadit ad illam, quae perierat, donec inveniat illam?
Luke 15:5 Et cum invenerit eam, imponit in umeros suos gaudens
Luke 15:6 et veniens domum convocat amicos et vicinos dicens illis: Congratulamini mihi, quia inveni ovem meam, quae perierat".
Luke 15:7 Dico vobis: Ita gaudium erit in caelo super uno peccatore paenitentiam agente quam super nonaginta novem iustis, qui non indigent paenitentia.
Luke 15:8 Aut quae mulier habens drachmas decem, si perdiderit drachmam unam, nonne accendit lucernam et everrit domum et quaerit diligenter, donec inveniat?
Luke 15:9 Et cum invenerit, convocat amicas et vicinas dicens: "Congratulamini mihi, quia inveni drachmam, quam perdideram".
Luke 15:10 Ita dico vobis: Gaudium fit coram angelis Dei super uno peccatore paenitentiam agente ".
Luke 15:11 Ait autem: " Homo quidam habebat duos filios.
Luke 15:12 Et dixit adulescentior ex illis patri: "Pater, da mihi portionem substantiae, quae me contingit". Et divisit illis substantiam.
Luke 15:13 Et non post multos dies, congregatis omnibus, adulescentior filius peregre profectus est in regionem longinquam et ibi dissipavit substantiam suam vivendo luxuriose.
Luke 15:14 Et postquam omnia consummasset, facta est fames valida in regione illa, et ipse coepit egere.
Luke 15:15 Et abiit et adhaesit uni civium regionis illius, et misit illum in villam suam, ut pasceret porcos;
Luke 15:16 et cupiebat saturari de siliquis, quas porci manducabant, et nemo illi dabat.
Luke 15:17 In se autem reversus dixit: "Quanti mercennarii patris mei abundant panibus, ego autem hic fame pereo.
Luke 15:18 Surgam et ibo ad patrem meum et dicam illi: Pater, peccavi in caelum et coram te
Luke 15:19 et iam non sum dignus vocari filius tuus; fac me sicut unum de mercennariis tuis".
Luke 15:20 Et surgens venit ad patrem suum.Cum autem adhuc longe esset, vidit illum pater ipsius et misericordia motus est et accurrens cecidit supra collum eius et osculatus est illum.
Luke 15:21 Dixitque ei filius: "Pater, peccavi in caelum et coram te; iam non sum dignus vocari filius tuus".
Luke 15:22 Dixit autem pater ad servos suos: "Cito proferte stolam primam et induite illum et date anulum in manum eius et calceamenta in pedes
Luke 15:23 et adducite vitulum saginatum, occidite et manducemus et epulemur,
Luke 15:24 quia hic filius meus mortuus erat et revixit, perierat et inventus est". Et coeperunt epulari.
Luke 15:25 Erat autem filius eius senior in agro et, cum veniret et appropinquaret domui, audivit symphoniam et choros
Luke 15:26 et vocavit unum de servis et interrogavit quae haec essent.
Luke 15:27 Isque dixit illi: "Frater tuus venit, et occidit pater tuus vitulum saginatum, quia salvum illum recepit".
Luke 15:28 Indignatus est autem et nolebat introire. Pater ergo illius egressus coepit rogare illum.
Luke 15:29 At ille respondens dixit patri suo: "Ecce tot annis servio tibi et numquam mandatum tuum praeterii, et numquam dedisti mihi haedum, ut cum amicis meis epularer;
Luke 15:30 sed postquam filius tuus hic, qui devoravit substantiam tuam cum meretricibus, venit, occidisti illi vitulum saginatum".
Luke 15:31 At ipse dixit illi: "Fili, tu semper mecum es, et omnia mea tua sunt;
Luke 15:32 epulari autem et gaudere oportebat, quia frater tuus hic mortuus erat et revixit, perierat et inventus est" ".
Luke 16:1 Dicebat autem et ad disci pulos: " Homo quidam erat dives, qui habebat vilicum, et hic diffamatus est apud illum quasi dissipasset bona ipsius.
Luke 16:2 Et vocavit illum et ait illi: "Quid hoc audio de te? Redde rationem vilicationis tuae; iam enim non poteris vilicare".
Luke 16:3 Ait autem vilicus intra se: "Quid faciam, quia dominus meus aufert a me vilicationem? Fodere non valeo, mendicare erubesco.
Luke 16:4 Scio quid faciam, ut, cum amotus fuero a vilicatione, recipiant me in domos suas".
Luke 16:5 Convocatis itaque singulis debitoribus domini sui, dicebat primo: Quantum debes domino meo?".
Luke 16:6 At ille dixit: "Centum cados olei". Dixitque illi: "Accipe cautionem tuam et sede cito, scribe quinquaginta".
Luke 16:7 Deinde alii dixit: "Tu vero quantum debes?". Qui ait: "Centum coros tritici". Ait illi: "Accipe litteras tuas et scribe octoginta".
Luke 16:8 Et laudavit dominus vilicum iniquitatis, quia prudenter fecisset, quia filii huius saeculi prudentiores filiis lucis in generatione sua sunt.
Luke 16:9 Et ego vobis dico: Facite vobis amicos de mammona iniquitatis, ut, cum defecerit, recipiant vos in aeterna tabernacula.
Luke 16:10 Qui fidelis est in minimo, et in maiori fidelis est; et, qui in modico iniquus est, et in maiori iniquus est.
Luke 16:11 Si ergo in iniquo mammona fideles non fuistis, quod verum est, quis credet vobis?
Luke 16:12 Et si in alieno fideles non fuistis, quod vestrum est, quis dabit vobis?
Luke 16:13 Nemo servus potest duobus dominis servire: aut enim unum odiet et alterum diliget, aut uni adhaerebit et alterum contemnet. Non potestis Deo servire et mammonae ".
Luke 16:14 Audiebant autem omnia haec pharisaei, qui erant avari, et deridebant illum.
Luke 16:15 Et ait illis: " Vos estis, qui iustificatis vos coram hominibus; Deus autem novit corda vestra, quia, quod hominibus altum est, abominatio est ante Deum.
Luke 16:16 Lex et Prophetae usque ad Ioannem; ex tunc regnum Dei evangelizatur, et omnis in illud vim facit.
Luke 16:17 Facilius est autem caelum et terram praeterire, quam de Lege unum apicem cadere.
Luke 16:18 Omnis, qui dimittit uxorem suam et ducit alteram, moechatur; et, qui dimissam a viro ducit, moechatur.
Luke 16:19 Homo quidam erat dives et induebatur purpura et bysso et epulabatur cotidie splendide.
Luke 16:20 Quidam autem pauper nomine Lazarus iacebat ad ianuam eius ulceribus plenus
Luke 16:21 et cupiens saturari de his, quae cadebant de mensa divitis; sed et canes veniebant et lingebant ulcera eius.
Luke 16:22 Factum est autem ut moreretur pauper et portaretur ab angelis in sinum Abrahae; mortuus est autem et dives et sepultus est.
Luke 16:23 Et in inferno elevans oculos suos, cum esset in tormentis, videbat Abraham a longe et Lazarum in sinu eius.
Luke 16:24 Et ipse clamans dixit: "Pater Abraham, miserere mei et mitte Lazarum, ut intingat extremum digiti sui in aquam, ut refrigeret linguam meam, quia crucior in hac flamma".
Luke 16:25 At dixit Abraham: "Fili, recordare quia recepisti bona tua in vita tua, et Lazarus similiter mala; nunc autem hic consolatur, tu vero cruciaris.
Luke 16:26 Et in his omnibus inter nos et vos chaos magnum firmatum est, ut hi, qui volunt hinc transire ad vos, non possint, neque inde ad nos transmeare".
Luke 16:27 Et ait: "Rogo ergo te, Pater, ut mittas eum in domum patris mei
Luke 16:28 - habeo enim quinque fratres - ut testetur illis, ne et ipsi veniant in locum hunc tormentorum".
Luke 16:29 Ait autem Abraham: "Habent Moysen et Prophetas; audiant illos".
Luke 16:30 At ille dixit: "Non, pater Abraham, sed si quis ex mortuis ierit ad eos, paenitentiam agent".
Luke 16:31 Ait autem illi: "Si Moysen et Prophetas non audiunt, neque si quis ex mortuis resurrexerit, credent" ".
Luke 17:1 Et ad discipulos suos ait: " Impossibile est ut non ve niant scandala; vae autem illi, per quem veniunt!
Luke 17:2 Utilius est illi, si lapis molaris imponatur circa collum eius et proiciatur in mare, quam ut scandalizet unum de pusillis istis.
Luke 17:3 Attendite vobis!Si peccaverit frater tuus, increpa illum et, si paenitentiam egerit, dimitte illi;
Luke 17:4 et si septies in die peccaverit in te et septies conversus fuerit ad te dicens: "Paenitet me", dimittes illi ".
Luke 17:5 Et dixerunt apostoli Domino: " Adauge nobis fidem! ".
Luke 17:6 Dixit autem Dominus: " Si haberetis fidem sicut granum sinapis, diceretis huic arbori moro: "Eradicare et transplantare in mare", et oboediret vobis.
Luke 17:7 Quis autem vestrum habens servum arantem aut pascentem, qui regresso de agro dicet illi: "Statim transi, recumbe",
Luke 17:8 et non dicet ei: "Para, quod cenem, et praecinge te et ministra mihi, donec manducem et bibam, et post haec tu manducabis et bibes"?
Luke 17:9 Numquid gratiam habet servo illi, quia fecit, quae praecepta sunt?
Luke 17:10 Sic et vos, cum feceritis omnia, quae praecepta sunt vobis, dicite: Servi inutiles sumus; quod debuimus facere, fecimus" ".
Luke 17:11 Et factum est, dum iret in Ierusalem, et ipse transibat per mediam Samariam et Galilaeam.
Luke 17:12 Et cum ingrederetur quoddam castellum, occurrerunt ei decem viri leprosi, qui steterunt a longe
Luke 17:13 et levaverunt vocem dicentes: " Iesu praeceptor, miserere nostri! ".
Luke 17:14 Quos ut vidit, dixit: " Ite, ostendite vos sacerdotibus ". Et factum est, dum irent, mundati sunt.
Luke 17:15 Unus autem ex illis, ut vidit quia sanatus est, regressus est cum magna voce magnificans Deum
Luke 17:16 et cecidit in faciem ante pedes eius gratias agens ei; et hic erat Samaritanus.
Luke 17:17 Respondens autem Iesus dixit: " Nonne decem mundati sunt? Et novem ubi sunt?
Luke 17:18 Non sunt inventi qui redirent, ut darent gloriam Deo, nisi hic alienigena? ".
Luke 17:19 Et ait illi: " Surge, vade; fides tua te salvum fecit ".
Luke 17:20 Interrogatus autem a pharisaeis: " Quando venit regnum Dei? ", respondit eis et dixit: " Non venit regnum Dei cum observatione,
Luke 17:21 neque dicent: "Ecce hic" aut: "Illic"; ecce enim regnum Dei intra vos est ".
Luke 17:22 Et ait ad discipulos: " Venient dies, quando desideretis videre unum diem Filii hominis et non videbitis.
Luke 17:23 Et dicent vobis: "Ecce hic", "Ecce illic"; nolite ire neque sectemini.
Luke 17:24 Nam sicut fulgur coruscans de sub caelo in ea, quae sub caelo sunt, fulget, ita erit Filius hominis in die sua.
Luke 17:25 Primum autem oportet illum multa pati et reprobari a generatione hac.
Luke 17:26 Et sicut factum est in diebus Noe, ita erit et in diebus Filii hominis:
Luke 17:27 edebant, bibebant, uxores ducebant, dabantur ad nuptias, usque in diem, qua intravit Noe in arcam, et venit diluvium et perdidit omnes.
Luke 17:28 Similiter sicut factum est in diebus Lot: edebant, bibebant, emebant, vendebant, plantabant, aedificabant;
Luke 17:29 qua die autem exiit Lot a Sodomis, pluit ignem et sulphur de caelo et omnes perdidit.
Luke 17:30 Secundum haec erit, qua die Filius hominis revelabitur.
Luke 17:31 In illa die, qui fuerit in tecto, et vasa eius in domo, ne descendat tollere illa; et, qui in agro, similiter non redeat retro.
Luke 17:32 Memores estote uxoris Lot.
Luke 17:33 Quicumque quaesierit animam suam salvam facere, perdet illam; et, quicumque perdiderit illam, vivificabit eam.
Luke 17:34 Dico vobis: Illa nocte erunt duo in lecto uno:unus assumetur, et alter relinquetur;
Luke 17:35 duae erunt molentes in unum: una assumetur, et altera relinquetur ". 36) 37 Respondentes dicunt illi: " Ubi, Domine? ". Qui dixit eis: " Ubicumque fuerit corpus, illuc congregabuntur et aquilae ".
Luke 18:1 Dicebat autem parabolam ad illos, quoniam oportet semper orare et non deficere,
Luke 18:2 dicens: " Iudex quidam erat in quadam civitate, qui Deum non timebat et hominem non reverebatur.
Luke 18:3 Vidua autem erat in civitate illa et veniebat ad eum dicens: "Vindica me de adversario meo".
Luke 18:4 Et nolebat per multum tempus; post haec autem dixit intra se: "Etsi Deum non timeo nec hominem revereor,
Luke 18:5 tamen quia molesta est mihi haec vidua, vindicabo illam, ne in novissimo veniens suggillet me" ".
Luke 18:6 Ait autem Dominus: " Audite quid iudex iniquitatis dicit;
Luke 18:7 Deus autem non faciet vindictam electorum suorum clamantium ad se die ac nocte, et patientiam habebit in illis?
Luke 18:8 Dico vobis: Cito faciet vindictam illorum. Verumtamen Filius hominis veniens, putas, inveniet fidem in terra? ".
Luke 18:9 Dixit autem et ad quosdam, qui in se confidebant tamquam iusti et aspernabantur ceteros, parabolam istam:
Luke 18:10 " Duo homines ascenderunt in templum, ut orarent: unus pharisaeus et alter publicanus.
Luke 18:11 Pharisaeus stans haec apud se orabat: "Deus, gratias ago tibi, quia non sum sicut ceteri hominum, raptores, iniusti, adulteri, velut etiam hic publicanus;
Luke 18:12 ieiuno bis in sabbato, decimas do omnium, quae possideo".
Luke 18:13 Et publicanus a longe stans nolebat nec oculos ad caelum levare, sed percutiebat pectus suum dicens: "Deus, propitius esto mihi peccatori".
Luke 18:14 Dico vobis: Descendit hic iustificatus in domum suam ab illo. Quia omnis, qui se exaltat, humiliabitur; et, qui se humiliat, exaltabitur ".
Luke 18:15 Afferebant autem ad illum et infantes, ut eos tangeret; quod cum viderent, discipuli increpabant illos.
Luke 18:16 Iesus autem convocans illos dixit: " Sinite pueros venire ad me et nolite eos vetare; talium est enim regnum Dei.
Luke 18:17 Amen dico vobis: Quicumque non acceperit regnum Dei sicut puer, non intrabit in illud ".
Luke 18:18 Et interrogavit eum quidam princeps dicens: " Magister bone, quid faciens vitam aeternam possidebo? ".
Luke 18:19 Dixit autem ei Iesus: " Quid me dicis bonum? Nemo bonus nisi solus Deus.
Luke 18:20 Mandata nosti: non moechaberis, non occides, non furtum facies, non falsum testimonium dices, honora patrem tuum et matrem ".
Luke 18:21 Qui ait: " Haec omnia custodivi a iuventute ".
Luke 18:22 Quo audito, Iesus ait ei: " Adhuc unum tibi deest: omnia, quaecumque habes, vende et da pauperibus et habebis thesaurum in caelo: et veni, sequere me ".
Luke 18:23 His ille auditis, contristatus est, quia dives erat valde.
Luke 18:24 Videns autem illum Iesus tristem factum dixit: " Quam difficile, qui pecunias habent, in regnum Dei intrant.
Luke 18:25 Facilius est enim camelum per foramen acus transire, quam divitem intrare in regnum Dei ".
Luke 18:26 Et dixerunt, qui audiebant: " Et quis potest salvus fieri? ".
Luke 18:27 Ait autem illis: " Quae impossibilia sunt apud homi nes, possibilia sunt apud Deum ".
Luke 18:28 Ait autem Petrus: " Ecce nos dimisimus nostra et secuti sumus te ".
Luke 18:29 Qui dixit eis: " Amen dico vobis: Nemo est, qui reliquit domum aut uxorem aut fratres aut parentes aut filios propter regnum Dei,
Luke 18:30 et non recipiat multo plura in hoc tempore et in saeculo venturo vitam aeternam ".
Luke 18:31 Assumpsit autem Duodecim et ait illis: " Ecce ascendimus Ierusalem, et consummabuntur omnia, quae scripta sunt per Prophetas de Filio hominis:
Luke 18:32 tradetur enim gentibus et illudetur et contumeliis afficietur et conspuetur;
Luke 18:33 et, postquam flagellaverint, occident eum, et die tertia resurget ".
Luke 18:34 Et ipsi nihil horum intellexerunt; et erat verbum istud absconditum ab eis, et non intellegebant, quae dicebantur.
Luke 18:35 Factum est autem, cum appropinquaret Iericho, caecus quidam sedebat secus viam mendicans.
Luke 18:36 Et cum audiret turbam praetereuntem, interrogabat quid hoc esset.
Luke 18:37 Dixerunt autem ei: " Iesus Nazarenus transit ".
Luke 18:38 Et clamavit dicens: " Iesu, fili David, miserere mei! ".
Luke 18:39 Et qui praeibant, increpabant eum, ut taceret; ipse vero multo magis clamabat: " Fili David, miserere mei! ".
Luke 18:40 Stans autem Iesus iussit illum adduci ad se. Et cum appropinquasset, interrogavit illum:
Luke 18:41 " Quid tibi vis faciam? ". At ille dixit: " Domine, ut videam ".
Luke 18:42 Et Iesus dixit illi: " Respice! Fides tua te salvum fecit ". 43 Et confestim vidit et sequebatur illum magnificans Deum. Et omnis plebs, ut vidit, dedit laudem Deo.
Luke 19:1 Et ingressus perambulabat Iericho.
Luke 19:2 Et ecce vir nomine Zacchaeus, et hic erat princeps publicanorum et ipse dives.
Luke 19:3 Et quaerebat videre Iesum, quis esset, et non poterat prae turba, quia statura pusillus erat.
Luke 19:4 Et praecurrens ascendit in arborem sycomorum, ut videret illum, quia inde erat transiturus.
Luke 19:5 Et cum venisset ad locum, suspiciens Iesus dixit ad eum: " Zacchaee, festinans descende, nam hodie in domo tua oportet me manere ".
Luke 19:6 Et festinans descendit et excepit illum gaudens.
Luke 19:7 Et cum viderent, omnes murmurabant dicentes: " Ad hominem peccatorem divertit! ".
Luke 19:8 Stans autem Zacchaeus dixit ad Dominum: " Ecce dimidium bonorum meorum, Domine, do pauperibus et, si quid aliquem defraudavi, reddo quadruplum ".
Luke 19:9 Ait autem Iesus ad eum: " Hodie salus domui huic facta est, eo quod et ipse filius sit Abrahae;
Luke 19:10 venit enim Filius hominis quaerere et salvum facere, quod perierat ".
Luke 19:11 Haec autem illis audientibus, adiciens dixit parabolam, eo quod esset prope Ierusalem, et illi existimarent quod confestim regnum Dei manifestaretur.
Luke 19:12 Dixit ergo: " Homo quidam nobilis abiit in regionem longinquam accipere sibi regnum et reverti.
Luke 19:13 Vocatis autem decem servis suis, dedit illis decem minas et ait ad illos: "Negotiamini, dum venio".
Luke 19:14 Cives autem eius oderant illum et miserunt legationem post illum dicentes: "Nolumus hunc regnare super nos!".
Luke 19:15 Et factum est ut rediret, accepto regno, et iussit ad se vocari servos illos, quibus dedit pecuniam, ut sciret quantum negotiati essent.
Luke 19:16 Venit autem primus dicens: "Domine, mina tua decem minas acquisivit".
Luke 19:17 Et ait illi: "Euge, bone serve; quia in modico fidelis fuisti, esto potestatem habens supra decem civitates".
Luke 19:18 Et alter venit dicens: "Mina tua, domine, fecit quinque minas".
Luke 19:19 Et huic ait: "Et tu esto supra quinque civitates".
Luke 19:20 Et alter venit dicens: "Domine, ecce mina tua, quam habui repositam in sudario;
Luke 19:21 timui enim te, quia homo austerus es: tollis, quod non posuisti, et metis, quod non seminasti".
Luke 19:22 Dicit ei: "De ore tuo te iudico, serve nequam! Sciebas quod ego austerus homo sum, tollens quod non posui et metens quod non seminavi?
Luke 19:23 Et quare non dedisti pecuniam meam ad mensam? Et ego veniens cum usuris utique exegissem illud".
Luke 19:24 Et adstantibus dixit: "Auferte ab illo minam et date illi, qui decem minas habet".
Luke 19:25 Et dixerunt ei: "Domine, habet decem minas!".
Luke 19:26 Dico vobis: "Omni habenti dabitur; ab eo autem, qui non habet, et, quod habet, auferetur.
Luke 19:27 Verumtamen inimicos meos illos, qui noluerunt me regnare super se, adducite huc et interficite ante me! ".
Luke 19:28 Et his dictis, praecedebat ascendens Hierosolymam.
Luke 19:29 Et factum est, cum appropinquasset ad Bethfage et Bethaniam, ad montem, qui vocatur Oliveti, misit duos discipulos
Luke 19:30 dicens: " Ite in castellum, quod contra est, in quod introeuntes invenietis pullum asinae alligatum, cui nemo umquam hominum sedit; solvite illum et adducite.
Luke 19:31 Et si quis vos interrogaverit: "Quare solvitis?", sic dicetis: "Dominus eum necessarium habet" ".
Luke 19:32 Abierunt autem, qui missi erant, et invenerunt, sicut dixit illis.
Luke 19:33 Solventibus autem illis pullum, dixerunt domini eius ad illos: " Quid solvitis pullum? ".
Luke 19:34 At illi dixerunt: " Dominus eum necessarium habet ".
Luke 19:35 Et duxerunt illum ad Iesum; et iactantes vestimenta sua supra pullum, imposuerunt Iesum.
Luke 19:36 Eunte autem illo, substernebant vestimenta sua in via.
Luke 19:37 Et cum appropinquaret iam ad descensum montis Oliveti, coeperunt omnis multitudo discipulorum gaudentes laudare Deum voce magna super omnibus, quas viderant, virtutibus
Luke 19:38 dicentes: Benedictus, qui venit rex in nomine Domini!Pax in caelo, et gloria in excelsis! ".
Luke 19:39 Et quidam pharisaeorum de turbis dixerunt ad illum: " Magister, increpa discipulos tuos! ".
Luke 19:40 Et respondens dixit: " Dico vobis: Si hi tacuerint, lapides clamabunt!.
Luke 19:41 Et ut appropinquavit, videns civitatem flevit super illam
Luke 19:42 dicens: " Si cognovisses et tu in hac die, quae ad pacem tibi! Nunc autem abscondita sunt ab oculis tuis.
Luke 19:43 Quia venient dies in te, et circumdabunt te inimici tui vallo et obsidebunt te et coangustabunt te undique
Luke 19:44 et ad terram prosternent te et filios tuos, qui in te sunt, et non relinquent in te lapidem super lapidem, eo quod non cognoveris tempus visitationis tuae ".
Luke 19:45 Et ingressus in templum, coepit eicere vendentes
Luke 19:46 dicens illis: " Scriptum est: "Et erit domus mea domus orationis". Vos autem fecistis illam speluncam latronum ".
Luke 19:47 Et erat docens cotidie in templo. Principes autem sacerdotum et scribae et principes plebis quaerebant illum perdere
Luke 19:48 et non inveniebant quid facerent; omnis enim populus suspensus erat audiens illum.
Luke 20:1 Et factum est in una dierum, docente illo populum in tem plo et evangelizante, supervenerunt principes sacerdotum et scribae cum senioribus
Luke 20:2 et aiunt dicentes ad illum: " Dic nobis: In qua potestate haec facis, aut quis est qui dedit tibi hanc potestatem? ".
Luke 20:3 Respondens autem dixit ad illos: " Interrogabo vos et ego verbum; et dicite mihi:
Luke 20:4 Baptismum Ioannis de caelo erat an ex hominibus? ".
Luke 20:5 At illi cogitabant inter se dicentes: " Si dixerimus: "De caelo", dicet: Quare non credidistis illi?;
Luke 20:6 si autem dixerimus: "Ex hominibus", plebs universa lapidabit nos; certi sunt enim Ioannem prophetam esse ".
Luke 20:7 Et responderunt se nescire unde esset.
Luke 20:8 Et Iesus ait illis: " Neque ego dico vobis in qua potestate haec facio.
Luke 20:9 Coepit autem dicere ad plebem parabolam hanc: " Homo plantavit vineam et locavit eam colonis et ipse peregre fuit multis temporibus.
Luke 20:10 Et in tempore misit ad cultores servum, ut de fructu vineae darent illi; cultores autem caesum dimiserunt eum inanem.
Luke 20:11 Et addidit alterum servum mittere; illi autem hunc quoque caedentes et afficientes contumelia dimiserunt inanem.
Luke 20:12 Et addidit tertium mittere; qui et illum vulnerantes eiecerunt.
Luke 20:13 Dixit autem dominus vineae: "Quid faciam? Mittam filium meum dilectum; forsitan hunc verebuntur".
Luke 20:14 Quem cum vidissent coloni, cogitaverunt inter se dicentes: "Hic est heres. Occidamus illum, ut nostra fiat hereditas".
Luke 20:15 Et eiectum illum extra vineam occiderunt. Quid ergo faciet illis dominus vineae?
Luke 20:16 Veniet et perdet colonos istos et dabit vineam aliis ".Quo audito, dixerunt: " Absit! ".
Luke 20:17 Ille autem aspiciens eos ait: " Quid est ergo hoc, quod scriptum est:Lapidem quem reprobaverunt aedificantes,hic factus est in caput anguli"?
Luke 20:18 Omnis, qui ceciderit supra illum lapidem, conquassabitur; supra quem autem ceciderit, comminuet illum ".
Luke 20:19 Et quaerebant scribae et principes sacerdotum mittere in illum manus in illa hora et timuerunt populum; cognoverunt enim quod ad ipsos dixerit similitudinem istam.
Luke 20:20 Et observantes miserunt insidiatores, qui se iustos simularent, ut caperent eum in sermone, et sic traderent illum principatui et potestati praesidis.
Luke 20:21 Et interrogaverunt illum dicentes: " Magister, scimus quia recte dicis et doces et non accipis personam, sed in veritate viam Dei doces.
Luke 20:22 Licet nobis dare tributum Caesari an non? ".
Luke 20:23 Considerans autem dolum illorum dixit ad eos:
Luke 20:24 " Ostendite mihi denarium. Cuius habet imaginem et inscriptionem? ".
Luke 20:25 At illi dixerunt: " Caesaris ". Et ait illis: " Reddite ergo, quae Caesaris sunt, Caesari et, quae Dei sunt, Deo ".
Luke 20:26 Et non potuerunt verbum eius reprehendere coram plebe et mirati in responso eius tacuerunt.
Luke 20:27 Accesserunt autem quidam sadducaeorum, qui negant esse resurrectionem, et interrogaverunt eum
Luke 20:28 dicentes: " Magister, Moyses scripsit nobis, si frater alicuius mortuus fuerit habens uxorem et hic sine filiis fuerit, ut accipiat eam frater eius uxorem et suscitet semen fratri suo.
Luke 20:29 Septem ergo fratres erant: et primus accepit uxorem et mortuus est sine filiis;
Luke 20:30 et sequens
Luke 20:31 et tertius accepit illam, similiter autem et septem non reliquerunt filios et mortui sunt.
Luke 20:32 Novissima mortua est et mulier.
Luke 20:33 Mulier ergo in resurrectione cuius eorum erit uxor? Si quidem septem habuerunt eam uxorem ".
Luke 20:34 Et ait illis Iesus: " Filii saeculi huius nubunt et traduntur ad nuptias;
Luke 20:35 illi autem, qui digni habentur saeculo illo et resurrectione ex mortuis, neque nubunt neque ducunt uxores.
Luke 20:36 Neque enim ultra mori possunt: aequales enim angelis sunt et filii sunt Dei, cum sint filii resurrectionis.
Luke 20:37 Quia vero resurgant mortui, et Moyses ostendit secus rubum, sicut dicit: "Dominum Deum Abraham et Deum Isaac et Deum Iacob".
Luke 20:38 Deus autem non est mortuorum sed vivorum: omnes enim vivunt ei ".
Luke 20:39 Respondentes autem quidam scribarum dixerunt: " Magister, bene dixisti.
Luke 20:40 Et amplius non audebant eum quidquam interrogare.
Luke 20:41 Dixit autem ad illos: " Quomodo dicunt Christum filium David esse?
Luke 20:42 Ipse enim David dicit in libro Psalmorum:Dixit Dominus Domino meo: Sede a dextris meis,
Luke 20:43 donec ponam inimicos tuos scabellum pedum tuorum".
Luke 20:44 David ergo Dominum illum vocat; et quomodo filius eius est? ".
Luke 20:45 Audiente autem omni populo, dixit discipulis suis:
Luke 20:46 " Attendite a scribis, qui volunt ambulare in stolis et amant salutationes in foro et primas cathedras in synagogis et primos discubitus in conviviis,
Luke 20:47 qui devorant domos viduarum et simulant longam orationem. Hi accipient damnationem maiorem ".
Luke 21:1 Respiciens autem vidit eos, qui mittebant munera sua in gazophylacium, divites.
Luke 21:2 Vidit autem quandam viduam pauperculam mittentem illuc minuta duo
Luke 21:3 et dixit: " Vere dico vobis: Vidua haec pauper plus quam omnes misit.
Luke 21:4 Nam omnes hi ex abundantia sua miserunt in munera; haec autem ex inopia sua omnem victum suum, quem habebat, misit ".
Luke 21:5 Et quibusdam dicentibus de templo, quod lapidibus bonis et donis ornatum, esset dixit:
Luke 21:6 " Haec quae videtis, venient dies, in quibus non relinquetur lapis super lapidem, qui non destruatur ".
Luke 21:7 Interrogaverunt autem illum dicentes: " Praeceptor, quando ergo haec erunt, et quod signum, cum fieri incipient? ".
Luke 21:8 Qui dixit: " Videte, ne seducamini. Multi enim venient in nomine meo dicentes: "Ego sum" et: "Tempus appropinquavit". Nolite ergo ire post illos.
Luke 21:9 Cum autem audieritis proelia et seditiones, nolite terreri; oportet enim primum haec fieri, sed non statim finis ".
Luke 21:10 Tunc dicebat illis: " Surget gens contra gentem, et regnum adversus regnum;
Luke 21:11 et terrae motus magni et per loca fames et pestilentiae erunt, terroresque et de caelo signa magna erunt.
Luke 21:12 Sed ante haec omnia inicient vobis manus suas et persequentur tradentes in synagogas et custodias, et trahemini ad reges et praesides propter nomen meum;
Luke 21:13 continget autem vobis in testimonium.
Luke 21:14 Ponite ergo in cordibus vestris non praemeditari quemadmodum respondeatis;
Luke 21:15 ego enim dabo vobis os et sapientiam, cui non poterunt resistere vel contradicere omnes adversarii vestri.
Luke 21:16 Trademini autem et a parentibus et fratribus et cognatis et amicis, et morte afficient ex vobis,
Luke 21:17 et eritis odio omnibus propter nomen meum.
Luke 21:18 Et capillus de capite vestro non peribit.
Luke 21:19 In patientia vestra possidebitis animas vestras.
Luke 21:20 Cum autem videritis circumdari ab exercitu Ierusalem, tunc scitote quia appropinquavit desolatio eius.
Luke 21:21 Tunc, qui in Iudaea sunt, fugiant in montes; et, qui in medio eius, discedant; et, qui in regionibus, non intrent in eam.
Luke 21:22 Quia dies ultionis hi sunt, ut impleantur omnia, quae scripta sunt.
Luke 21:23 Vae autem praegnantibus et nutrientibus in illis diebus! Erit enim pressura magna super terram et ira populo huic,
Luke 21:24 et cadent in ore gladii et captivi ducentur in omnes gentes, et Ierusalem calcabitur a gentibus, donec impleantur tempora nationum.
Luke 21:25 Et erunt signa in sole et luna et stellis, et super terram pressura gentium prae confusione sonitus maris et fluctuum,
Luke 21:26 arescentibus hominibus prae timore et exspectatione eorum, quae supervenient orbi, nam virtutes caelorum movebuntur.
Luke 21:27 Et tunc videbunt Filium hominis venientem in nube cum potestate et gloria magna.
Luke 21:28 His autem fieri incipientibus, respicite et levate capita vestra, quoniam appropinquat redemptio vestra ".
Luke 21:29 Et dixit illis similitudinem: " Videte ficulneam et omnes arbores:
Luke 21:30 cum iam germinaverint, videntes vosmetipsi scitis quia iam prope est aestas.
Luke 21:31 Ita et vos, cum videritis haec fieri, scitote quoniam prope est regnum Dei.
Luke 21:32 Amen dico vobis: Non praeteribit generatio haec, donec omnia fiant.
Luke 21:33 Caelum et terra transibunt, verba autem mea non transibunt.
Luke 21:34 Attendite autem vobis, ne forte graventur corda vestra in crapula et ebrietate et curis huius vitae, et superveniat in vos repentina dies illa;
Luke 21:35 tamquam laqueus enim superveniet in omnes, qui sedent super faciem omnis terrae.
Luke 21:36 Vigilate itaque omni tempore orantes, ut possitis fugere ista omnia, quae futura sunt, et stare ante Filium hominis ".
Luke 21:37 Erat autem diebus docens in templo, noctibus vero exiens morabatur in monte, qui vocatur Oliveti.
Luke 21:38 Et omnis populus manicabat ad eum in templo audire eum.
Luke 22:1 Appropinquabat autem dies festus Azymorum, qui dici tur Pascha.
Luke 22:2 Et quaerebant principes sacerdotum et scribae quomodo eum interficerent; timebant vero plebem.
Luke 22:3 Intravit autem Satanas in Iudam, qui cognominabatur Iscarioth, unum de Duodecim;
Luke 22:4 et abiit et locutus est cum principibus sacerdotum et magistratibus, quemadmodum illum traderet eis.
Luke 22:5 Et gavisi sunt et pacti sunt pecuniam illi dare.
Luke 22:6 Et spopondit et quaerebat opportunitatem, ut eis traderet illum sine turba.
Luke 22:7 Venit autem dies Azymorum, in qua necesse erat occidi Pascha.
Luke 22:8 Et misit Petrum et Ioannem dicens: " Euntes parate nobis Pascha, ut manducemus ".
Luke 22:9 At illi dixerunt ei: "Ubi vis paremus? ".
Luke 22:10 Et dixit ad eos: " Ecce, introeuntibus vobis in civitatem, occurret vobis homo amphoram aquae portans; sequimini eum in domum, in quam intrat.
Luke 22:11 Et dicetis patri familias domus: "Dicit tibi Magister: Ubi est deversorium, ubi Pascha cum discipulis meis manducem?".
Luke 22:12 Ipse vobis ostendet cenaculum magnum stratum; ibi parate ".
Luke 22:13 Euntes autem invenerunt, sicut dixit illis, et paraverunt Pascha.
Luke 22:14 Et cum facta esset hora, discubuit, et apostoli cum eo.
Luke 22:15 Et ait illis: " Desiderio desideravi hoc Pascha manducare vobiscum, antequam patiar.
Luke 22:16 Dico enim vobis: Non manducabo illud, donec impleatur in regno Dei ".
Luke 22:17 Et accepto calice, gratias egit et dixit: " Accipite hoc et dividite inter vos.
Luke 22:18 Dico enim vobis: Non bibam amodo de generatione vitis, donec regnum Dei veniat ".
Luke 22:19 Et accepto pane, gratias egit et fregit et dedit eis dicens: " Hoc est corpus meum, quod pro vobis datur. Hoc facite in meam commemorationem ".
Luke 22:20 Similiter et calicem, postquam cenavit, dicens: " Hic calix novum testamentum est in sanguine meo, qui pro vobis funditur.
Luke 22:21 Verumtamen ecce manus tradentis me mecum est in mensa;
Luke 22:22 et quidem Filius hominis, secundum quod definitum est, vadit; verumtamen vae illi homini, per quem traditur! ".
Luke 22:23 Et ipsi coeperunt quaerere inter se, quis esset ex eis, qui hoc facturus esset.
Luke 22:24 Facta est autem et contentio inter eos, quis eorum videretur esse maior.
Luke 22:25 Dixit autem eis: " Reges gentium dominantur eorum; et, qui potestatem habent super eos, benefici vocantur.
Luke 22:26 Vos autem non sic, sed qui maior est in vobis, fiat sicut iunior; et, qui praecessor est, sicut ministrator.
Luke 22:27 Nam quis maior est: qui recumbit, an qui ministrat? Nonne qui recumbit? Ego autem in medio vestrum sum, sicut qui ministrat.
Luke 22:28 Vos autem estis, qui permansistis mecum in tentationibus meis;
Luke 22:29 et ego dispono vobis, sicut disposuit mihi Pater meus regnum,
Luke 22:30 ut edatis et bibatis super mensam meam in regno meo et sedeatis super thronos iudicantes duodecim tribus Israel.
Luke 22:31 Simon, Simon, ecce Satanas expetivit vos, ut cribraret sicut triticum;
Luke 22:32 ego autem rogavi pro te, ut non deficiat fides tua. Et tu, aliquando conversus, confirma fratres tuos ".
Luke 22:33 Qui dixit ei: " Domine, tecum paratus sum et in carcerem et in mortem ire ".
Luke 22:34 Et ille dixit: " Dico tibi, Petre, non cantabit hodie gallus, donec ter abneges nosse me ".
Luke 22:35 Et dixit eis: " Quando misi vos sine sacculo et pera et calceamentis, numquid aliquid defuit vobis? ". At illi dixerunt: " Nihil ".
Luke 22:36 Dixit ergo eis: " Sed nunc, qui habet sacculum, tollat, similiter et peram; et, qui non habet, vendat tunicam suam et emat gladium.
Luke 22:37 Dico enim vobis: Hoc, quod scriptum est, oportet impleri in me, illud: Cum iniustis deputatus est". Etenim ea, quae sunt de me, adimpletionem habent ".
Luke 22:38 At illi dixerunt: " Domine, ecce gladii duo hic ". At ille dixit eis: " Satis est ".
Luke 22:39 Et egressus ibat secundum consuetudinem in montem Olivarum; secuti sunt autem illum et discipuli.
Luke 22:40 Et cum pervenisset ad locum, dixit illis: " Orate, ne intretis in tentationem ".
Luke 22:41 Et ipse avulsus est ab eis, quantum iactus est lapidis, et, positis genibus, orabat
Luke 22:42 dicens: " Pater, si vis, transfer calicem istum a me; verumtamen non mea voluntas sed tua fiat ".
Luke 22:43 Apparuit autem illi angelus de caelo confortans eum. Et factus in agonia prolixius orabat.
Luke 22:44 Et factus est sudor eius sicut guttae sanguinis decurrentis in terram.
Luke 22:45 Et cum surrexisset ab oratione et venisset ad discipulos, invenit eos dormientes prae tristitia
Luke 22:46 et ait illis: " Quid dormitis? Surgite; orate, ne intretis in tentationem ".
Luke 22:47 Adhuc eo loquente, ecce turba; et, qui vocabatur Iudas, unus de Duodecim, antecedebat eos et appropinquavit Iesu, ut oscularetur eum.
Luke 22:48 Iesus autem dixit ei: " Iuda, osculo Filium hominis tradis? ".
Luke 22:49 Videntes autem hi, qui circa ipsum erant, quod futurum erat, dixerunt: Domine, si percutimus in gladio? ".
Luke 22:50 Et percussit unus ex illis servum principis sacerdotum et amputavit auriculam eius dextram.
Luke 22:51 Respondens autem Iesus ait: " Sinite usque huc! ". Et cum tetigisset auriculam eius, sanavit eum.
Luke 22:52 Dixit autem Iesus ad eos, qui venerant ad se principes sacerdotum et magistratus templi et seniores: " Quasi ad latronem existis cum gladiis et fustibus?
Luke 22:53 Cum cotidie vobiscum fuerim in templo, non extendistis manus in me; sed haec est hora vestra et potestas tenebrarum ".
Luke 22:54 Comprehendentes autem eum, duxerunt et introduxerunt in domum principis sacerdotum. Petrus vero sequebatur a longe.
Luke 22:55 Accenso autem igni in medio atrio et circumsedentibus illis, sedebat Petrus in medio eorum.
Luke 22:56 Quem cum vidisset ancilla quaedam sedentem ad lumen et eum fuisset intuita, dixit:
Luke 22:57 " Et hic cum illo erat! ". At ille negavit eum dicens:
Luke 22:58 " Mulier, non novi illum! ". Et post pusillum alius videns eum dixit: " Et tu de illis es! ". Petrus vero ait: " O homo, non sum! ".
Luke 22:59 Et intervallo facto quasi horae unius, alius quidam affirmabat dicens: Vere et hic cum illo erat, nam et Galilaeus est! ".
Luke 22:60 Et ait Petrus: " Homo, nescio quid dicis! ". Et continuo adhuc illo loquente cantavit gallus.
Luke 22:61 Et conversus Dominus respexit Petrum; et recordatus est Petrus verbi Domini, sicut dixit ei: " Priusquam gallus cantet hodie, ter me negabis ".
Luke 22:62 Et egressus foras flevit amare.
Luke 22:63 Et viri, qui tenebant illum, illudebant ei caedentes;
Luke 22:64 et velaverunt eum et interrogabant eum dicentes: " Prophetiza: Quis est, qui te percussit? ".
Luke 22:65 Et alia multa blasphemantes dicebant in eum.
Luke 22:66 Et ut factus est dies, convenerunt seniores plebis et principes sacerdotum et scribae et duxerunt illum in concilium suum
Luke 22:67 dicentes: " Si tu es Christus, dic nobis ". Et ait illis: " Si vobis dixero, non credetis;
Luke 22:68 si autem interrogavero, non respondebitis mihi.
Luke 22:69 Ex hoc autem erit Filius hominis sedens a dextris virtutis Dei ".
Luke 22:70 Dixerunt autem omnes: " Tu ergo es Filius Dei? ". Qui ait ad illos: " Vos dicitis quia ego sum ".
Luke 22:71 At illi dixerunt: " Quid adhuc desideramus testimonium? Ipsi enim audivimus de ore eius! ".
Luke 23:1 Et surgens omnis multitudo eorum duxerunt illum ad Pi latum.
Luke 23:2 Coeperunt autem accusare illum dicentes: " Hunc invenimus subvertentem gentem nostram et prohibentem tributa dare Caesari et dicentem se Christum regem esse ".
Luke 23:3 Pilatus autem interrogavit eum dicens: " Tu es rex Iudaeorum? ". At ille respondens ait: " Tu dicis ".
Luke 23:4 Ait autem Pilatus ad principes sacerdotum et turbas: " Nihil invenio causae in hoc homine ".
Luke 23:5 At illi invalescebant dicentes: " Commovet populum docens per universam Iudaeam et in cipiens a Galilaea usque huc! ".
Luke 23:6 Pilatus autem audiens interrogavit si homo Galilaeus esset;
Luke 23:7 et ut cognovit quod de Herodis potestate esset, remisit eum ad Herodem, qui et ipse Hierosolymis erat illis diebus.
Luke 23:8 Herodes autem, viso Iesu, gavisus est valde; erat enim cupiens ex multo tempore videre eum, eo quod audiret de illo et sperabat signum aliquod videre ab eo fieri.
Luke 23:9 Interrogabat autem illum multis sermonibus; at ipse nihil illi respondebat.
Luke 23:10 Stabant etiam principes sacerdotum et scribae constanter accusantes eum.
Luke 23:11 Sprevit autem illum Herodes cum exercitu suo et illusit indutum veste alba et remisit ad Pilatum.
Luke 23:12 Facti sunt autem amici inter se Herodes et Pilatus in ipsa die; nam antea inimici erant ad invicem.
Luke 23:13 Pilatus autem, convocatis principibus sacerdotum et magistratibus et plebe,
Luke 23:14 dixit ad illos: " Obtulistis mihi hunc hominem quasi avertentem populum, et ecce ego coram vobis interrogans nullam causam inveni in homine isto ex his, in quibus eum accusatis,
Luke 23:15 sedneque Herodes; remisit enim illum ad nos. Et ecce nihil dignum morte actum est ei.
Luke 23:16 Emendatum ergo illum dimittam ".
Luke 23:17 ()
Luke 23:18 Exclamavit autem universa turba dicens: " Tolle hunc et dimitte nobis Barabbam! ",
Luke 23:19 qui erat propter seditionem quandam factam in civitate et homicidium missus in carcerem.
Luke 23:20 Iterum autem Pilatus locutus est ad illos volens dimittere Iesum,
Luke 23:21 at illi succlamabant dicentes: " Crucifige, crucifige illum! ".
Luke 23:22 Ille autem tertio dixit ad illos: " Quid enim mali fecit iste? Nullam causam mortis invenio in eo; corripiam ergo illum et dimittam ".
Luke 23:23 At illi instabant vocibus magnis postulantes, ut crucifigeretur, et invalescebant voces eorum.
Luke 23:24 Et Pilatus adiudicavit fieri petitionem eorum:
Luke 23:25 dimisit autem eum, qui propter seditionem et homicidium missus fuerat in carcerem, quem petebant; Iesum vero tradidit voluntati eorum.
Luke 23:26 Et cum abducerent eum, apprehenderunt Simonem quendam Cyrenensem venientem de villa et imposuerunt illi crucem portare post Iesum.
Luke 23:27 Sequebatur autem illum multa turba populi et mulierum, quae plangebant et lamentabant eum.
Luke 23:28 Conversus autem ad illas Iesus dixit: " Filiae Ierusalem, nolite flere super me, sed super vos ipsas flete et super filios vestros,
Luke 23:29 quoniam ecce venient dies, in quibus dicent: "Beatae steriles et ventres, qui non genuerunt, et ubera, quae non lactaverunt!".
Luke 23:30 Tunc incipient dicere montibus: "Cadite super nos!", et collibus: Operite nos!",
Luke 23:31 quia si in viridi ligno haec faciunt, in arido quid fiet? ".
Luke 23:32 Ducebantur autem et alii duo nequam cum eo, ut interficerentur.
Luke 23:33 Et postquam venerunt in locum, qui vocatur Calvariae, ibi crucifixerunt eum et latrones, unum a dextris et alterum a sinistris.
Luke 23:34 Iesus autem dicebat: " Pater, dimitte illis, non enim sciunt quid faciunt ".Dividentes vero vestimenta eius miserunt sortes.
Luke 23:35 Et stabat populus exspectans. Et deridebant illum et principes dicentes: " Alios salvos fecit; se salvum faciat, si hic est Christus Dei electus! ".
Luke 23:36 Illudebant autem ei et milites accedentes, acetum offerentes illi
Luke 23:37 et dicentes: " Si tu es rex Iudaeorum, salvum te fac! ".
Luke 23:38 Erat autem et superscriptio super illum: " Hic est rex Iudaeorum ".
Luke 23:39 Unus autem de his, qui pendebant, latronibus blasphemabat eum dicens: " Nonne tu es Christus? Salvum fac temetipsum et nos! ".
Luke 23:40 Respondens autem alter increpabat illum dicens: " Neque tu times Deum, quod in eadem damnatione es?
Luke 23:41 Et nos quidem iuste, nam digna factis recipimus! Hic vero nihil mali gessit ".
Luke 23:42 Et dicebat: " Iesu, memento mei, cum veneris in regnum tuum ".
Luke 23:43 Et dixit illi: " Amen dico tibi: Hodie mecum eris in paradiso ".
Luke 23:44 Et erat iam fere hora sexta, et tenebrae factae sunt in universa terra usque in horam nonam,
Luke 23:45 et obscuratus est sol, et velum templi scissum est medium.
Luke 23:46 Et clamans voce magna Iesus ait: " Pater, in manus tuas commendo spiritum meum "; et haec dicens exspiravit.
Luke 23:47 Videns autem centurio, quod factum fuerat, glorificavit Deum dicens: " Vere hic homo iustus erat! ".
Luke 23:48 Et omnis turba eorum, qui simul aderant ad spectaculum istud et videbant, quae fiebant, percutientes pectora sua revertebantur.
Luke 23:49 Stabant autem omnes noti eius a longe et mulieres, quae secutae erant eum a Galilaea, haec videntes.
Luke 23:50 Et ecce vir nomine Ioseph, qui erat decurio, vir bonus et iustus
Luke 23:51 Chic non consenserat consilio et actibus eorum - ab Arimathaea civitate Iudaeorum, qui exspectabat regnum Dei,
Luke 23:52 hic accessit ad Pilatum et petiit corpus Iesu
Luke 23:53 et depositum involvit sindone et posuit eum in monumento exciso, in quo nondum quisquam positus fuerat.
Luke 23:54 Et dies erat Parasceves, et sabbatum illucescebat.
Luke 23:55 Subsecutae autem mulieres, quae cum ipso venerant de Galilaea, viderunt monumentum et quemadmodum positum erat corpus eius;
Luke 23:56 et revertentes paraverunt aromata et unguenta et sabbato quidem siluerunt secundum mandatum.
Luke 24:1 Prima autem sabbatorum, valde diluculo venerunt ad monumentum portantes, quae paraverant, aromata.
Luke 24:2 Et invenerunt lapidem revolutum a monumento;
Luke 24:3 et ingressae non invenerunt corpus Domini Iesu.
Luke 24:4 Et factum est, dum mente haesitarent de isto, ecce duo viri steterunt secus illas in veste fulgenti.
Luke 24:5 Cum timerent autem et declinarent vultum in terram, dixerunt ad illas: " Quid quaeritis viventem cum mortuis?
Luke 24:6 Non est hic, sed surrexit. Recordamini qualiter locutus est vobis, cum adhuc in Galilaea esset,
Luke 24:7 dicens: "Oportet Filium hominis tradi in manus hominum peccatorum et crucifigi et die tertia resurgere" ".
Luke 24:8 Et recordatae sunt verborum eius
Luke 24:9 et regressae a monumento nuntiaverunt haec omnia illis Undecim et ceteris omnibus.
Luke 24:10 Erat autem Maria Magdalene et Ioanna et Maria Iacobi; et ceterae cum eis dicebant ad apostolos haec.
Luke 24:11 Et visa sunt ante illos sicut deliramentum verba ista, et non credebant illis.
Luke 24:12 Petrus autem surgens cucurrit ad monumentum et procumbens videt linteamina sola; et rediit ad sua mirans, quod factum fuerat.
Luke 24:13 Et ecce duo ex illis ibant ipsa die in castellum, quod erat in spatio stadiorum sexaginta ab Ierusalem nomine Emmaus;
Luke 24:14 et ipsi loquebantur ad invicem de his omnibus, quae acciderant.
Luke 24:15 Et factum est, dum fabularentur et secum quaererent, et ipse Iesus appropinquans ibat cum illis;
Luke 24:16 oculi autem illorum tenebantur, ne eum agnoscerent.
Luke 24:17 Et ait ad illos: " Qui sunt hi sermones, quos confertis ad invicem ambulantes? ". Et steterunt tristes.
Luke 24:18 Et respondens unus, cui nomen Cleopas, dixit ei: " Tu solus peregrinus es in Ierusalem et non cognovisti, quae facta sunt in illa his diebus? ".
Luke 24:19 Quibus ille dixit: " Quae? ". Et illi dixerunt ei: " De Iesu Nazareno, qui fuit vir propheta, potens in opere et sermone coram Deo et omni populo;
Luke 24:20 et quomodo eum tradiderunt summi sacerdotes et principes nostri in damnationem mortis et crucifixerunt eum.
Luke 24:21 Nos autem sperabamus, quia ipse esset redempturus Israel; at nunc super haec omnia tertia dies hodie quod haec facta sunt.
Luke 24:22 Sed et mulieres quaedam ex nostris terruerunt nos, quae ante lucem fuerunt ad monumentum
Luke 24:23 et, non invento corpore eius, venerunt dicentes se etiam visionem angelorum vidisse, qui dicunt eum vivere.
Luke 24:24 Et abierunt quidam ex nostris ad monumentum et ita invenerunt, sicut mulieres dixerunt, ipsum vero non viderunt ".
Luke 24:25 Et ipse dixit ad eos: " O stulti et tardi corde ad credendum in omnibus, quae locuti sunt Prophetae!
Luke 24:26 Nonne haec oportuit pati Christum et intrare in gloriam suam? ".
Luke 24:27 Et incipiens a Moyse et omnibus Prophetis interpretabatur illis in omnibus Scripturis, quae de ipso erant.
Luke 24:28 Et appropinquaverunt castello, quo ibant, et ipse se finxit longius ire.
Luke 24:29 Et coegerunt illum dicentes: " Mane nobiscum, quoniam advesperascit, et inclinata est iam dies ". Et intravit, ut maneret cum illis.
Luke 24:30 Et factum est, dum recumberet cum illis, accepit panem et benedixit ac fregit et porrigebat illis.
Luke 24:31 Et aperti sunt oculi eorum, et cognoverunt eum; et ipse evanuit ab eis.
Luke 24:32 Et dixerunt ad invicem: " Nonne cor nostrum ardens erat in nobis, dum loqueretur nobis in via et aperiret nobis Scripturas? ".
Luke 24:33 Et surgentes eadem hora regressi sunt in Ierusalem et invenerunt congregatos Undecim et eos, qui cum ipsis erant,
Luke 24:34 dicentes: " Surrexit Dominus vere et apparuit Simoni ".
Luke 24:35 Et ipsi narrabant, quae gesta erant in via, et quomodo cognoverunt eum in fractione panis.
Luke 24:36 Dum haec autem loquuntur, ipse stetit in medio eorum et dicit eis: " Pax vobis! ".
Luke 24:37 Conturbati vero et conterriti existimabant se spiritum videre.
Luke 24:38 Et dixit eis: " Quid turbati estis, et quare cogitationes ascendunt in corda vestra?
Luke 24:39 Videte manus meas et pedes meos, quia ipse ego sum! Palpate me et videte, quia spiritus carnem et ossa non habet, sicut me videtis habere ".
Luke 24:40 Et cum hoc dixisset, ostendit eis manus et pedes.
Luke 24:41 Adhuc autem illis non credentibus prae gaudio et mirantibus, dixit eis: Habetis hic aliquid, quod manducetur? ".
Luke 24:42 At illi obtulerunt ei partem piscis assi.
Luke 24:43 Et sumens, coram eis manducavit.
Luke 24:44 Et dixit ad eos: " Haec sunt verba, quae locutus sum ad vos, cum adhuc essem vobiscum, quoniam necesse est impleri omnia, quae scripta sunt in Lege Moysis et Prophetis et Psalmis de me ".
Luke 24:45 Tunc aperuit illis sensum, ut intellegerent Scripturas.
Luke 24:46 Et dixit eis: " Sic scriptum est, Christum pati et resurgere a mortuis die tertia,
Luke 24:47 et praedicari in nomine eius paenitentiam in remissionem peccatorum in omnes gentes, incipientibus ab Ierusalem.
Luke 24:48 Vos estis testes horum.
Luke 24:49 Et ecce ego mitto promissum Patris mei in vos; vos autem sedete in civitate, quoadusque induamini virtutem ex alto ".
Luke 24:50 Eduxit autem eos foras usque in Bethaniam et, elevatis manibus suis, benedixit eis.
Luke 24:51 Et factum est, dum benediceret illis, recessit ab eis et ferebatur in caelum.
Luke 24:52 Et ipsi adoraverunt eum et regressi sunt in Ierusalem cum gaudio magno
Luke 24:53 et erant semper in templo benedicentes Deum.

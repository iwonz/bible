Exod 1:1 Haec sunt nomina filiorum Is rael, qui ingressi sunt Aegyp tum cum Iacob; singuli cum domibus suis introierunt:
Exod 1:2 Ruben, Simeon, Levi, Iuda,
Exod 1:3 Issachar, Zabulon et Beniamin,
Exod 1:4 Dan et Nephthali, Gad et Aser.
Exod 1:5 Erant igitur omnes animae eorum, qui egressi sunt de femore Iacob, septuaginta; Ioseph autem in Aegypto erat.
Exod 1:6 Quo mortuo et universis fratribus eius omnique cognatione illa,
Exod 1:7 filii Israel creverunt et pullulantes multiplicati sunt ac roborati nimis impleverunt terram.
Exod 1:8 Surrexit interea rex novus super Aegyptum, qui ignorabat Ioseph;
Exod 1:9 et ait ad populum suum: " Ecce, populus filiorum Israel multus et fortior nobis est;
Exod 1:10 venite, prudenter agamus cum eo, ne forte multiplicetur et, si ingruerit contra nos bellum, addatur inimicis nostris, expugnatisque nobis, egrediatur de terra ".
Exod 1:11 Praeposuit itaque eis magistros operum, ut affligerent eos oneribus; aedificaveruntque urbes promptuarias pharaoni, Phithom et Ramesses.
Exod 1:12 Quantoque opprimebant eos, tanto magis multiplicabantur et crescebant.
Exod 1:13 Formidaveruntque filios Israel Aegyptii et in servitutem redegerunt eos
Exod 1:14 atque ad amaritudinem perducebant vitam eorum operibus duris luti et lateris omnique famulatu, quo in terrae operibus premebantur.
Exod 1:15 Dixit autem rex Aegypti obstetricibus Hebraeorum, quarum una vocabatur Sephra, altera Phua,
Exod 1:16 praecipiens eis: " Quando obstetricabitis Hebraeas, et partus tempus advenerit, si masculus fuerit, interficite eum; si femina, reservate ".
Exod 1:17 Timuerunt autem obstetrices Deum et non fecerunt iuxta praeceptum regis Aegypti, sed conservabant mares.
Exod 1:18 Quibus ad se accersitis rex ait: " Quidnam est hoc, quod facere voluistis, ut pueros servaretis? ".
Exod 1:19 Quae responderunt: " Non sunt Hebraeae sicut Aegyptiae mulieres; ipsae enim robustae sunt et, priusquam veniamus ad eas, pariunt ".
Exod 1:20 Bene ergo fecit Deus obstetricibus, et crevit populus confortatusque est nimis;
Exod 1:21 et, quia timuerunt obstetrices Deum, aedificavit illis domos.
Exod 1:22 Praecepit ergo pharao omni populo suo dicens: " Quidquid masculini sexus natum fuerit, in flumen proicite; quidquid feminei, reservate ".
Exod 2:1 Egressus est vir de domo Levi et accepit uxorem stirpis suae;
Exod 2:2 quae concepit et peperit filium et videns eum elegantem abscondit tribus mensibus.
Exod 2:3 Cumque iam celare non posset, sumpsit fiscellam scirpeam et linivit eam bitumine ac pice; posuitque intus infantulum et exposuit eum in carecto ripae fluminis,
Exod 2:4 stante procul sorore eius et considerante eventum rei.
Exod 2:5 Ecce autem descendebat filia pharaonis, ut lavaretur in flumine, et puellae eius gradiebantur per crepidinem alvei. Quae cum vidisset fiscellam in papyrione, misit unam e famulabus suis; et allatam
Exod 2:6 aperiens cernensque in ea parvulum vagientem, miserta eius ait: " De infantibus Hebraeorum est hic ".
Exod 2:7 Cui soror pueri: " Vis, inquit, ut vadam et vocem tibi mulierem Hebraeam, quae nutrire possit tibi infantulum? ".
Exod 2:8 Respondit: " Vade ". Perrexit puella et vocavit matrem infantis.
Exod 2:9 Ad quam locuta filia pharaonis: " Accipe, ait, puerum istum et nutri mihi; ego dabo tibi mercedem tuam ". Suscepit mulier et nutrivit puerum adultumque tradidit filiae pharaonis.
Exod 2:10 Quem illa adoptavit in locum filii vocavitque nomen eius Moysen dicens: " Quia de aqua tuli eum ".
Exod 2:11 In diebus illis, postquam creverat, Moyses egressus est ad fratres suos; viditque afflictionem eorum et virum Aegyptium percutientem quendam de Hebraeis fratribus suis.
Exod 2:12 Cumque circumspexisset huc atque illuc et nullum adesse vidisset, percussum Aegyptium abscondit sabulo.
Exod 2:13 Et egressus die altero conspexit duos Hebraeos rixantes dixitque ei, qui faciebat iniuriam: " Quare percutis proximum tuum? ".
Exod 2:14 Qui respondit: " Quis te constituit principem et iudicem super nos? Num occidere me tu vis, sicut occidisti Aegyptium? ". Timuit Moyses et ait: " Quomodo palam factum est verbum istud? ".
Exod 2:15 Audivitque pharao sermonem hunc et quaerebat occidere Moysen. Qui fugiens de conspectu eius moratus est in terra Madian; venit ergo in terram Madian et sedit iuxta puteum.
Exod 2:16 Erant autem sacerdoti Madian septem filiae, quae venerunt ad hauriendam aquam; et impletis canalibus adaquare cupiebant greges patris sui.
Exod 2:17 Supervenere pastores et eiecerunt eas: surrexitque Moyses et, defensis puellis, adaquavit oves earum.
Exod 2:18 Quae cum revertissent ad Raguel patrem suum, dixit ad eas: " Cur velocius venistis solito? ".
Exod 2:19 Responderunt: " Vir Aegyptius liberavit nos de manu pastorum; insuper et hausit aquam nobis potumque dedit ovibus ".
Exod 2:20 At ille: " Ubi est? ", inquit. " Quare dimisistis hominem? Vocate eum, ut comedat panem ".
Exod 2:21 Consensit ergo Moyses habitare cum eo accepitque Sephoram filiam eius uxorem.
Exod 2:22 Quae peperit ei filium, quem vocavit Gersam dicens: " Advena sum in terra aliena ".
Exod 2:23 Post multum vero temporis mortuus est rex Aegypti; et ingemiscentes filii Israel propter opera vociferati sunt, ascenditque clamor eorum ad Deum ab operibus.
Exod 2:24 Et audivit gemitum eorum ac recordatus est foederis, quod pepigit cum Abraham, Isaac et Iacob;
Exod 2:25 et respexit Dominus filios Israel et apparuit eis.
Exod 3:1 Moyses autem pascebat oves Iethro soceri sui sacerdotis Ma dian; cumque minasset gregem ultra desertum, venit ad montem Dei Horeb.
Exod 3:2 Apparuitque ei angelus Domini in flamma ignis de medio rubi; et videbat quod rubus arderet et non combureretur.
Exod 3:3 Dixit ergo Moyses: " Vadam et videbo visionem hanc magnam, quare non comburatur rubus ".
Exod 3:4 Cernens autem Dominus quod pergeret ad videndum, vocavit eum Deus de medio rubi et ait: " Moyses, Moyses ". Qui respondit: " Adsum ".
Exod 3:5 At ille: " Ne appropies, inquit, huc; solve calceamentum de pedibus tuis; locus enim, in quo stas, terra sancta est ".
Exod 3:6 Et ait: " Ego sum Deus patris tui, Deus Abraham, Deus Isaac et Deus Iacob ". Abscondit Moyses faciem suam; non enim audebat aspicere contra Deum.
Exod 3:7 Cui ait Dominus: " Vidi afflictionem populi mei in Aegypto et clamorem eius audivi propter duritiam exactorum eorum.
Exod 3:8 Et sciens dolorem eius descendi, ut liberem eum de manibus Aegyptiorum et educam de terra illa in terram bonam et spatiosam, in terram, quae fluit lacte et melle, ad loca Chananaei et Hetthaei et Amorraei et Pherezaei et Hevaei et Iebusaei.
Exod 3:9 Clamor ergo filiorum Israel venit ad me, vidique afflictionem eorum, qua ab Aegyptiis opprimuntur;
Exod 3:10 sed veni, mittam te ad pharaonem, ut educas populum meum, filios Israel, de Aegypto ".
Exod 3:11 Dixitque Moyses ad Deum: " Quis sum ego, ut vadam ad pharaonem et educam filios Israel de Aegypto? ".
Exod 3:12 Qui dixit ei: " Ego ero tecum; et hoc habebis signum quod miserim te: cum eduxeris populum de Aegypto, servietis Deo super montem istum ".
Exod 3:13 Ait Moyses ad Deum: " Ecce, ego vadam ad filios Israel et dicam eis: Deus patrum vestrorum misit me ad vos. Si dixerint mihi: "Quod est nomen eius?" quid dicam eis? ".
Exod 3:14 Dixit Deus ad Moysen: " Ego sum qui sum ". Ait: " Sic dices filiis Israel: Qui sum misit me ad vos ".
Exod 3:15 Dixitque iterum Deus ad Moysen: " Haec dices filiis Israel: Dominus, Deus patrum vestrorum, Deus Abraham, Deus Isaac et Deus lacob, misit me ad vos; hoc nomen mihi est in aeternum, et hoc memoriale meum in generationem et generationem.
Exod 3:16 Vade et congrega seniores Israel et dices ad eos: Dominus, Deus patrum vestrorum, apparuit mihi, Deus Abraham, Deus Isaac et Deus Iacob, dicens: Visitans visitavi vos et vidi omnia, quae acciderunt vobis in Aegypto;
Exod 3:17 et dixi: Educam vos de afflictione Aegypti in terram Chananaei et Hetthaei et Amorraei et Pherezaei et Hevaei et Iebusaei, ad terram fluentem lacte et melle.
Exod 3:18 Et audient vocem tuam; ingredierisque tu et seniores Israel ad regem Aegypti, et dicetis ad eum: Dominus, Deus Hebraeorum, occurrit nobis; et nunc eamus viam trium dierum in solitudinem, ut immolemus Domino Deo nostro.
Exod 3:19 Sed ego scio quod non dimittet vos rex Aegypti, ut eatis, nisi per manum validam.
Exod 3:20 Extendam enim manum meam et percutiam Aegyptum in cunctis mirabilibus meis, quae facturus sum in medio eius; post haec dimittet vos.
Exod 3:21 Daboque gratiam populo huic coram Aegyptiis, et, cum egrediemini, non exibitis vacui.
Exod 3:22 Sed postulabit mulier a vicina sua et ab hospita sua vasa argentea et aurea ac vestes; ponetisque eas super filios et filias vestras et spoliabitis Aegyptum ".
Exod 4:1 Respondens Moyses ait: " Quid autem, si non credent mihi ne que audient vocem meam, sed dicent: "Non apparuit tibi Dominus?" ".
Exod 4:2 Dixit ergo ad eum: " Quid est quod tenes in manu tua? ". Respondit: " Virga ".
Exod 4:3 Dixitque Dominus: " Proice eam in terram! ". Proiecit, et versa est in serpentem, ita ut fugeret Moyses.
Exod 4:4 Dixitque Dominus: " Extende manum tuam et apprehende caudam eius! ". Extendit et tenuit, versaque est in virgam.
Exod 4:5 " Ut credant, inquit, quod apparuerit tibi Dominus, Deus patrum suorum, Deus Abraham, Deus Isaac et Deus Iacob ".
Exod 4:6 Dixitque Dominus rursum: " Mitte manum tuam in sinum tuum! ". Quam cum misisset in sinum, protulit leprosam instar nivis.
Exod 4:7 " Retrahe, ait, manum tuam in sinum tuum! ". Retraxit et protulit iterum, et erat similis carni reliquae.
Exod 4:8 " Si non crediderint, inquit, tibi, neque audierint sermonem signi prioris, credent verbo signi sequentis.
Exod 4:9 Quod si nec duobus quidem his signis crediderint neque audierint vocem tuam, sume aquam fluminis et effunde eam super aridam, et, quidquid hauseris de fluvio, vertetur in sanguinem ".
Exod 4:10 Ait Moyses: " Obsecro, Domine, non sum eloquens ab heri et nudiustertius et ex quo locutus es ad servum tuum, nam impeditioris et tardioris linguae sum ".
Exod 4:11 Dixit Dominus ad eum: " Quis fecit os hominis? Aut quis fabricatus est mutum vel surdum vel videntem vel caecum? Nonne ego?
Exod 4:12 Perge igitur, et ego ero in ore tuo; doceboque te quid loquaris ".
Exod 4:13 At ille: " Obsecro, inquit, Domine, mitte quem missurus es ".
Exod 4:14 Iratus Dominus in Moysen ait: " Aaron, frater tuus Levites, scio quod eloquens sit; ecce ipse egreditur in occursum tuum vidensque te laetabitur corde.
Exod 4:15 Loquere ad eum et pone verba mea in ore eius; et ego ero in ore tuo et in ore illius et ostendam vobis quid agere debeatis.
Exod 4:16 Ipse loquetur pro te ad populum et erit os tuum; tu autem eris ei ut Deus.
Exod 4:17 Virgam quoque hanc sume in manu tua, in qua facturus es signa ".
Exod 4:18 Abiit Moyses et reversus est ad Iethro socerum suum dixitque ei: " Vadam, quaeso, et revertar ad fratres meos in Aegyptum, ut videam, si adhuc vivant ". Cui ait Iethro: " Vade in pace ".
Exod 4:19 Dixit ergo Dominus ad Moysen in Madian: " Vade, revertere in Aegyptum; mortui sunt enim omnes, qui quaerebant animam tuam ".
Exod 4:20 Tulit Moyses uxorem suam et filios suos et imposuit eos super asinum; reversusque est in Aegyptum portans virgam Dei in manu sua.
Exod 4:21 Dixitque ei Dominus revertenti in Aegyptum: " Vide, ut omnia ostenta, quae posui in manu tua, facias coram pharaone; ego indurabo cor eius, et non dimittet populum.
Exod 4:22 Dicesque ad eum: Haec dicit Dominus: Filius meus primogenitus Israel.
Exod 4:23 Dico tibi: Dimitte filium meum, ut serviat mihi; si autem non vis dimittere eum, ecce ego interficiam filium tuum primogenitum ".
Exod 4:24 Cumque esset in itinere, in deversorio, occurrit ei Dominus et volebat occidere eum.
Exod 4:25 Tulit ilico Sephora acutissimam petram et circumcidit praeputium filii sui; tetigitque pedes eius et ait: " Sponsus sanguinum tu mihi es ".
Exod 4:26 Et dimisit eum, postquam dixerat: " Sponsus sanguinum ", ob circumcisionem.
Exod 4:27 Dixit autem Dominus ad Aaron: " Vade in occursum Moysi in desertum ". Qui perrexit obviam ei in montem Dei et osculatus est eum.
Exod 4:28 Narravitque Moyses Aaron omnia verba Domini, quibus miserat eum, et signa, quae mandaverat.
Exod 4:29 Veneruntque simul et congregaverunt cunctos seniores filiorum Israel.
Exod 4:30 Locutusque est Aaron omnia verba, quae dixerat Dominus ad Moysen, et fecit signa coram populo.
Exod 4:31 Et credidit populus, audieruntque quod visitasset Dominus filios Israel et quod respexisset afflictionem eorum; et proni adoraverunt.
Exod 5:1 Post haec ingressi sunt Moyses et Aaron et dixerunt pharaoni: " Haec dicit Dominus, Deus Israel: Dimitte populum meum, ut sacrificet mihi in deserto ".
Exod 5:2 At ille responclit: " Quis est Dominus, ut audiam vocem eius et dimittam Israel? Nescio Dominum et Israel non dimittam ".
Exod 5:3 Dixeruntque: " Deus Hebraeorum occurrit nobis; eamus, quaeso, viam trium dierum in solitudinem et sacrificemus Domino Deo nostro, ne forte accidat nobis pestis aut gladius ".
Exod 5:4 Ait ad eos rex Aegypti: " Quare, Moyses et Aaron, sollicitatis populum ab operibus suis? Ite ad onera vestra ".
Exod 5:5 Dixitque pharao: " Multus nimis iam est populus terrae; videtis quod turba succreverit; quanto magis si dederitis eis requiem ab operibus? ".
Exod 5:6 Praecepit ergo in die illo exactoribus populi et praefectis eius dicens:
Exod 5:7 " Nequaquam ultra dabitis paleas populo ad conficiendos lateres sicut prius, sed ipsi vadant et colligant stipulas.
Exod 5:8 Et mensuram laterum, quam prius faciebant, imponetis super eos; nec minuetis quidquam. Vacant enim et idcirco vociferantur dicentes: "Eamus et sacrificemus Deo nostro".
Exod 5:9 Opprimantur operibus et expleant ea, ut non acquiescant verbis mendacibus ".
Exod 5:10 Igitur egressi exactores populi et praefecti eius dixerunt ad populum: " Sic dicit pharao: "Non do vobis paleas.
Exod 5:11 Ite et colligite, sicubi invenire poteritis, nec minuetur quid quam de opere vestro" ".
Exod 5:12 Dispersusque est populus per omnem terram Aegypti ad colligendas paleas.
Exod 5:13 Exactores quoque instabant dicentes: " Complete opus vestrum cotidie, ut prius facere solebatis, quando dabantur vobis paleae ".
Exod 5:14 Flagellatique sunt praefecti filiorum Israel, quos constituerant super eos exactores pharaonis dicentes: " Quare non implestis mensuram laterum sicut prius, nec heri nec hodie? ".
Exod 5:15 Veneruntque praefecti filiorum Israel et vociferati sunt ad pharaonem dicentes: " Cur ita agis contra servos tuos?
Exod 5:16 Paleae non dantur nobis, et lateres similiter imperantur; en famuli tui flagellis caedimur, et populus tuus est in culpa ".
Exod 5:17 Qui ait: " Vacatis otio et idcirco dicitis: "Eamus et sacrificemus Domino".
Exod 5:18 Ite ergo et operamini; paleae non dabuntur vobis, et reddetis consuetum numerum laterum ".
Exod 5:19 Videbantque se praefecti filiorum Israel in malo, eo quod diceretur eis: " Non minuetur quidquam de lateribus per singulos dies ";
Exod 5:20 occurreruntque Moysi et Aaron, qui stabant ex adverso egredientibus a pharaone,
Exod 5:21 et dixerunt ad eos: " Videat Dominus et iudicet, quoniam foetere fecistis odorem nostrum coram pharaone et servis eius; et praebuistis ei gladium, ut occideret nos ".
Exod 5:22 Reversusque est Moyses ad Dominum et ait: " Domine, cur afflixisti populum istum? Quare misisti me?
Exod 5:23 Ex eo enim quo ingressus sum ad pharaonem, ut loquerer in nomine tuo, afflixit populum tuum; et non liberasti eos ".
Exod 6:1 Dixitque Dominus ad Moysen: " Nunc videbis quae facturus sim pharaoni; per manum enim fortem dimittet eos et in manu robusta eiciet illos de terra sua ".
Exod 6:2 Locutusque est Dominus ad Moysen dicens: " Ego Dominus,
Exod 6:3 qui apparui Abraham, Isaac et Iacob ut Deus omnipotens; et nomen meum Dominum non indicavi eis.
Exod 6:4 Pepigique cum eis foedus, ut darem illis terram Chanaan, terram peregrinationis eorum, in qua fuerunt advenae.
Exod 6:5 Ego audivi gemitum filiorum Israel, quia Aegyptii oppresserunt eos, et recordatus sum pacti mei.
Exod 6:6 Ideo dic filiis Israel: Ego Dominus, qui educam vos de ergastulo Aegyptiorum; et eruam de servitute ac redimam in brachio excelso et iudiciis magnis.
Exod 6:7 Et assumam vos mihi in populum et ero vester Deus; et scietis quod ego sum Dominus Deus vester, qui eduxerim vos de ergastulo Aegyptiorum
Exod 6:8 et induxerim in terram, super quam levavi manum meam, ut darem eam Abraham, Isaac et Iacob; daboque illam vobis possidendam, ego Dominus ".
Exod 6:9 Narravit ergo Moyses omnia filiis Israel; qui non acquieverunt ei propter angustiam spiritus et opus durissimum.
Exod 6:10 Locutusque est Dominus ad Moysen dicens:
Exod 6:11 " Ingredere et loquere ad pharaonem regem Aegypti, ut dimittat filios Israel de terra sua ".
Exod 6:12 Respondit Moyses coram Domino: " Ecce, filii Israel non audiunt me, et quomodo audiet me pharao, praesertim cum incircumcisus sim labiis? ".
Exod 6:13 Locutusque est Dominus ad Moysen et Aaron et dedit mandatum ad filios Israel et ad pharaonem regem Aegypti, ut educerent filios Israel de terra Aegypti.
Exod 6:14 Isti sunt principes domorum per familias suas.Filii Ruben primogeniti Israelis: Henoch et Phallu, Hesron et Charmi; hae cognationes Ruben.
Exod 6:15 Filii Simeon: Iamuel et Iamin et Ahod et Iachin et Sohar er Saul filius Chananitidis; hae progenies Simeon.
Exod 6:16 Et haec nomina filiorum Levi per cognationes suas: Gerson et Caath et Merari; anni autem vitae Levi fuerunt centum triginta septem.
Exod 6:17 Filii Gerson: Lobni et Semei per cognationes suas.
Exod 6:18 Filii Caath: Amram et Isaar et Hebron et Oziel; anni quoque vitae Caath centum triginta tres.
Exod 6:19 Filii Merari: Moholi et Musi; hae cognationes Levi per familias suas.
Exod 6:20 Accepit autem Amram uxorem Iochabed amitam suam, quae peperit ei Aaron et Moysen; fueruntque anni vitae Amram centum triginta septem.
Exod 6:21 Filii quoque Isaar: Core et Napheg et Zechri.
Exod 6:22 Filii quoque Oziel: Misael et Elisaphan et Sethri.
Exod 6:23 Accepit autem Aaron uxorem Elisabeth filiam Aminadab sororem Naasson, quae peperit ei Nadab et Abiu et Eleazar et Ithamar.
Exod 6:24 Filii quoque Core: Asir et Elcana et Abiasaph; hae sunt cognationes Coritarum.
Exod 6:25 At vero Eleazar filius Aaron accepit uxorem de filiabus Phutiel, quae peperit ei Phinees; hi sunt principes familiarum Leviticarum per cognationes suas.
Exod 6:26 Iste est Aaron et Moyses, quibus praecepit Dominus, ut educerent filios Israel de terra Aegypti per turmas suas.
Exod 6:27 Hi sunt qui loquuntur ad pharaonem regem Aegypti, ut educant filios Israel de Aegypto; iste est Moyses et Aaron
Exod 6:28 in die, qua locutus est Dominus ad Moysen in terra Aegypti.
Exod 6:29 Et locutus est Dominus ad Moysen dicens: " Ego Dominus; loquere ad pharaonem regem Aegypti omnia, quae ego loquor tibi ".
Exod 6:30 Et ait Moyses coram Domino: " En incircumcisus labiis sum. Quomodo audiet me pharao? ".
Exod 7:1 Dixitque Dominus ad Moysen: " Ecce constitui te deum pha raonis, et Aaron frater tuus erit propheta tuus.
Exod 7:2 Tu loqueris omnia, quae mando tibi; et ille loquetur ad pharaonem, ut dimittat filios Israel de terra sua.
Exod 7:3 Sed ego indurabo cor eius et multiplicabo signa et ostenta mea in terra Aegypti.
Exod 7:4 Et non audiet vos; immittamque manum meam super Aegyptum et educam exercitum et populum meum, filios Israel, de terra Aegypti per iudicia maxima.
Exod 7:5 Et scient Aegyptii quia ego sum Dominus, qui extenderim manum meam super Aegyptum et eduxerim filios Israel de medio eorum ".
Exod 7:6 Fecit itaque Moyses et Aaron, sicut praeceperat Dominus; ita egerunt.
Exod 7:7 Erat autem Moyses octoginta annorum, et Aaron octoginta trium, quando locuti sunt ad pharaonem.
Exod 7:8 Dixitque Dominus ad Moysen et Aaron:
Exod 7:9 " Cum dixerit vobis pharao: "Ostendite signum", dices ad Aaron: Tolle virgam tuam et proice eam coram pharaone, ac vertetur in colubrum ".
Exod 7:10 Ingressi itaque Moyses et Aaron ad pharaonem fecerunt, sicut praeceperat Dominus; proiecitque Aaron virgam coram pharaone et servis eius, quae versa est in colubrum.
Exod 7:11 Vocavit autem pharao sapientes et maleficos, et fecerunt etiam ipsi magi Aegypti per incantationes suas similiter.
Exod 7:12 Proieceruntque singuli virgas suas, quae versae sunt in colubros; sed devoravit virga Aaron virgas eorum.
Exod 7:13 Induratumque est cor pharaonis, et non audivit eos, sicut dixerat Dominus.
Exod 7:14 Dixit autem Dominus ad Moysen: " Ingravatum est cor pharaonis: non vult dimittere populum.
Exod 7:15 Vade ad eum mane. Ecce egredietur ad aquas; et stabis in occursum eius super ripam fluminis. Et virgam, quae conversa est in serpentem, tolles in manu tua
Exod 7:16 dicesque ad eum: Dominus, Deus Hebraeorum, misit me ad te dicens: Dimitte populum meum, ut sacrificet mihi in deserto; et usque ad praesens audire noluisti.
Exod 7:17 Haec igitur dicit Dominus: In hoc scies quod sim Dominus: ecce percutiam virga, quae in manu mea est, aquam fluminis; et vertetur in sanguinem.
Exod 7:18 Pisces quoque, qui sunt in fluvio, morientur, et computrescent aquae, et taedebit Aegyptios bibere aquam fluminis ".
Exod 7:19 Dixit quoque Dominus ad Moysen: " Dic ad Aaron: Tolle virgam tuam et extende manum tuam super aquas Aegypti, super fluvios eorum et rivos ac paludes et omnes lacus aquarum, ut vertantur in sanguinem; et sit cruor in omni terra Aegypti, tam in ligneis vasis quam in saxeis ".
Exod 7:20 Feceruntque ita Moyses et Aaron, sicut praeceperat Dominus. Et elevans virgam percussit aquam fluminis coram pharaone et servis eius; quae versa est in sanguinem.
Exod 7:21 Et pisces, qui erant in flumine, mortui sunt, computruitque fluvius, et non poterant Aegyptii bibere aquam fluminis; et fuit sanguis in tota terra Aegypti.
Exod 7:22 Feceruntque similiter malefici Aegyptiorum incantationibus suis; et induratum est cor pharaonis, nec audivit eos, sicut dixerat Dominus.
Exod 7:23 Avertitque se et ingressus est domum suam nec ad hoc apposuit cor suum.
Exod 7:24 Foderunt autem omnes Aegyptii per circuitum fluminis aquam, ut biberent; non enim poterant bibere de aqua fluminis.
Exod 7:25 Impletique sunt septem dies, postquam percussit Dominus fluvium.
Exod 7:26 Dixit quoque Dominus ad Moysen: " Ingredere ad pharaonem et dices ad eum: Haec dicit Dominus: Dimitte populum meum, ut sacrificet mihi.
Exod 7:27 Sin autem nolueris dimittere, ecce ego percutiam omnes terminos tuos ranis.
Exod 7:28 Et ebulliet fluvius ranas, quae ascendent et ingredientur domum tuam et cubiculum lectuli tui et super stratum tuum et in domos servorum tuorum et in populum tuum et in furnos tuos et in pistrina tua;
Exod 7:29 et ad te et ad populum tuum et ad omnes servos tuos intrabunt ranae ".
Exod 8:1 Dixitque Dominus ad Moysen: " Dic ad Aaron: Extende ma num tuam cum baculo tuo super fluvios, super rivos ac paludes et educ ranas super terram Aegypti ".
Exod 8:2 Et extendit Aaron manum super aquas Aegypti, et ascenderunt ranae operueruntque terram Aegypti.
Exod 8:3 Fecerunt autem et malefici per incantationes suas similiter eduxeruntque ranas super terram Aegypti.
Exod 8:4 Vocavit autem pharao Moysen et Aaron et dixit: " Orate Dominum, ut auferat ranas a me et a populo meo, et dimittam populum, ut sacrificet Domino ".
Exod 8:5 Dixitque Moyses ad pharaonem: " Constitue mihi, quando deprecer pro te et pro servis et pro populo tuo, ut abigantur ranae a te et a domo tua et tantum in flumine remaneant ".
Exod 8:6 Qui respondit: " Cras ". At ille: " Iuxta verbum, inquit, tuum faciam, ut scias quoniam non est sicut Dominus Deus noster.
Exod 8:7 Et recedent ranae a te et a domo tua et a servis tuis et a populo tuo; tantum in flumine remanebunt ".
Exod 8:8 Egressique sunt Moyses et Aaron a pharaone; et clamavit Moyses ad Dominum pro sponsione ranarum, quam condixerat pharaoni.
Exod 8:9 Fecitque Dominus iuxta verbum Moysi, et mortuae sunt ranae de domibus et de villis et de agris;
Exod 8:10 congregaveruntque eas in immensos aggeres, et computruit terra.
Exod 8:11 Videns autem pharao quod data esset requies, ingravavit cor suum et non audivit eos, sicut dixerat Dominus.
Exod 8:12 Dixitque Dominus ad Moysen: " Loquere ad Aaron: Extende virgam tuam et percute pulverem terrae, et sint scinifes in universa terra Aegypti ".
Exod 8:13 Feceruntque ita; et extendit Aaron manum virgam tenens percussitque pulverem terrae. Et facti sunt scinifes in hominibus et in iumentis; omnis pulvis terrae versus est in scinifes per totam terram Aegypti.
Exod 8:14 Feceruntque similiter malefici incantationibus suis, ut educerent scinifes; et non potuerunt. Erantque scinifes tam in hominibus quam in iumentis;
Exod 8:15 et dixerunt malefici ad pharaonem: " Digitus Dei est hic ". Induratumque est cor pharaonis et non audivit eos, sicut praeceperat Dominus.
Exod 8:16 Dixit quoque Dominus ad Moysen: " Consurge diluculo et sta coram pharaone. Egredietur enim ad aquas, et dices ad eum: Haec dicit Dominus: Dimitte populum meum, ut sacrificet mihi.
Exod 8:17 Quod si non dimiseris eum, ecce ego immittam in te et in servos tuos et in populum tuum et in domos tuas omne genus muscarum; et implebuntur domus Aegyptiorum muscis et etiam humus, in qua fuerint.
Exod 8:18 Et segregabo in die illa terram Gessen, in qua populus meus est, ut non sint ibi muscae, et scias quoniam ego Dominus in medio terrae;
Exod 8:19 ponamque divi sionem inter populum meum et populum tuum; cras erit signum istud ".
Exod 8:20 Fecitque Dominus ita; et venit musca gravissima in domos pharaonis et servorum eius et in omnem terram Aegypti, corruptaque est terra ab huiuscemodi muscis.
Exod 8:21 Vocavitque pharao Moysen et Aaron et ait eis: " Ite, sacrificate Deo vestro in terra ".
Exod 8:22 Et ait Moyses: " Non potest ita fieri: abominationes enim Aegyptiorum immolabimus Domino Deo nostro; quod si mactaverimus ea, quae colunt Aegyptii, coram eis, lapidibus nos obruent.
Exod 8:23 Viam trium dierum pergemus in solitudinem et sacrificabimus Domino Deo nostro, sicut praecepit nobis ".
Exod 8:24 Dixitque pharao: " Ego dimittam vos, ut sacrificetis Domino Deo vestro in deserto, verumtamen longius ne abeatis; rogate pro me ".
Exod 8:25 Et ait Moyses: " Egressus a te, orabo Dominum, et recedet musca a pharaone et a servis suis et a populo eius cras; verumtamen noli ultra fallere, ut non dimittas populum sacrificare Domino ".
Exod 8:26 Egressusque Moyses a pharaone oravit Dominum;
Exod 8:27 qui fecit iuxta verbum illius et abstulit muscas a pharaone et a servis suis et a populo eius; non superfuit ne una quidem.
Exod 8:28 Et ingravatum est cor pharaonis, ita ut ne hac quidem vice dimitteret populum.
Exod 9:1 Dixit autem Dominus ad Moysen: " Ingredere ad pharaonem et loquere ad eum: Haec dicit Dominus, Deus Hebraeorum: Dimitte populum meum, ut sacrificet mihi.
Exod 9:2 Quod si adhuc renuis et retines eos,
Exod 9:3 ecce manus Domini erit super possessionem tuam in agris, super equos et asinos et camelos et boves et oves, pestis valde gravis;
Exod 9:4 et distinguet Dominus inter possessiones Israel et possessiones Aegyptiorum, ut nihil omnino pereat ex his, quae pertinent ad filios Israel.
Exod 9:5 Constituitque Dominus tempus dicens: Cras faciet Dominus verbum istud in terra ".
Exod 9:6 Fecit ergo Dominus verbum hoc altera die, mortuaque sunt omnia animantia Aegyptiorum; de animalibus vero filiorum Israel nihil omnino periit.
Exod 9:7 Et misit pharao ad videndum; nec erat quidquam mortuum de his, quae possidebat Israel. Ingravatumque est cor pharaonis, et non dimisit populum.
Exod 9:8 Et dixit Dominus ad Moysen et Aaron: " Tollite plenas manus cineris de camino, et spargat illum Moyses in caelum coram pharaone;
Exod 9:9 sitque pulvis super omnem terram Aegypti; erunt enim in hominibus et iumentis ulcera et vesicae turgentes in universa terra Aegypti ".
Exod 9:10 Tuleruntque cinerem de camino et steterunt coram pharaone, et sparsit illum Moyses in caelum; factaque sunt ulcera vesicarum turgentium in hominibus et iumentis.
Exod 9:11 Nec poterant malefici stare coram Moyse propter ulcera, quae in illis erant et in omni terra Aegypti.
Exod 9:12 Induravitque Dominus cor pharaonis, et non audivit eos, sicut locutus est Dominus ad Moysen.
Exod 9:13 Dixitque Dominus ad Moysen: " Mane consurge et sta coram pharaone et dices ad eum: Haec dicit Dominus, Deus Hebraeorum: Dimitte populum meum, ut sacrificet mihi;
Exod 9:14 quia in hac vice mittam omnes plagas meas super cor tuum et super servos tuos et super populum tuum, ut scias quod non sit similis mei in omni terra.
Exod 9:15 Nunc enim extendens manum si percussissem te et populum tuum peste, perisses de terra.
Exod 9:16 Idcirco autem servavi te, ut ostendam in te fortitudinem meam, et narretur nomen meum in omni terra.
Exod 9:17 Adhuc retines populum meum et non vis dimittere eum?
Exod 9:18 En pluam cras, hac ipsa hora, grandinem multam nimis, qualis non fuit in Aegypto a die, qua fundata est, usque in praesens tempus.
Exod 9:19 Mitte ergo iam nunc et congrega iumenta tua et omnia, quae habes in agro; homines enim et iumenta universa, quae inventa fuerint foris nec congregata de agris, cadet super ea grando, et morientur ".
Exod 9:20 Qui timuit verbum Domini de servis pharaonis, fecit confugere servos suos et iumenta in domos;
Exod 9:21 qui autem neglexit sermonem Domini, dimisit servos suos et iumenta in agris.
Exod 9:22 Et dixit Dominus ad Moysen: " Extende manum tuam in caelum, ut fiat grando in universa terra Aegypti super homines et super iumenta et super omnem herbam agri in terra Aegypti ".
Exod 9:23 Extenditque Moyses virgam in caelum, et Dominus dedit tonitrua et grandinem ac discurrentia fulgura super terram; pluitque Dominus grandinem super terram Aegypti.
Exod 9:24 Et grando et ignis immixta pariter ferebantur; tantaeque fuit magnitudinis, quanta ante numquam apparuit in universa terra Aegypti, ex quo gens illa condita est.
Exod 9:25 Et percussit grando in omni terra Aegypti cuncta, quae fuerunt in agris, ab homine usque ad iumentum; cunctamque herbam agri percussit grando et omne lignum regionis confregit.
Exod 9:26 Tantum in terra Gessen, ubi erant filii Israel, grando non cecidit.
Exod 9:27 Misitque pharao et vocavit Moysen et Aaron dicens ad eos: " Nunc peccavi; Dominus iustus, ego et populus meus rei.
Exod 9:28 Orate Dominum, ut desinant tonitrua Dei et grando, et dimittam vos, et nequaquam hic ultra manebitis ".
Exod 9:29 Ait Moyses: " Cum egressus fuero de urbe, extendam palmas meas ad Dominum; et cessabunt tonitrua, et grando non erit, ut scias quia Domini est terra.
Exod 9:30 Novi autem quod et tu et servi tui necdum timeatis Dominum Deum ".
Exod 9:31 Linum ergo et hordeum laesum est, eo quod hordeum iam spicas et linum iam folliculos germinaret;
Exod 9:32 triticum autem et far non sunt laesa, quia serotina erant.
Exod 9:33 Egressusque Moyses a pharaone ex urbe tetendit manus ad Dominum; et cessaverunt tonitrua et grando, nec ultra effundebatur pluvia super terram. 34 Videns autem pharao quod cessasset pluvia et grando et tonitrua, auxit peccatum; 35 et ingravatum est cor eius et servorum illius et induratum nimis; nec dimisit filios Israel, sicut dixerat Dominus per manum Moysi.
Exod 10:1 Et dixit Dominus ad Moy sen: " Ingredere ad pharao nem: ego enim induravi cor eius et servorum illius, ut faciam signa mea haec in medio eorum,
Exod 10:2 et narres in auribus filii tui et nepotum tuorum, quotiens contriverim Aegyptios et signa mea fecerim in eis; et sciatis quia ego Dominus ".
Exod 10:3 Introierunt ergo Moyses et Aaron ad pharaonem et dixerunt ei: " Haec dicit Dominus, Deus Hebraeorum: Usquequo non vis subici mihi? Dimitte populum meum, ut sacrificet mihi.
Exod 10:4 Sin autem resistis et non vis dimittere eum, ecce ego inducam cras locustam in fines tuos,
Exod 10:5 quae operiat superficiem terrae, ne quidquam eius appareat, sed comedatur, quod residuum fuerit grandini; corrodet enim omnia ligna, quae germinant in agris.
Exod 10:6 Et implebunt domos tuas et servorum tuorum et omnium Aegyptiorum, quantam non viderunt patres tui et avi, ex quo orti sunt super terram usque in praesentem diem ". Avertitque se et egressus est a pharaone.
Exod 10:7 Dixerunt autem servi pharaonis ad eum: " Usquequo patiemur hoc scandalum? Dimitte homines, ut sacrificent Domino Deo suo; nonne vides quod perierit Aegyptus? ".
Exod 10:8 Revocaveruntque Moysen et Aaron ad pharaonem, qui dixit eis: " Ite, sacrificate Domino Deo vestro. Quinam sunt qui ituri sunt? ".
Exod 10:9 Ait Moyses: " Cum parvulis nostris et senioribus pergemus, cum filiis et filiabus, cum ovibus et armentis; est enim sollemnitas Domini nobis ".
Exod 10:10 Et respondit eis: " Sic Dominus sit vobiscum, quomodo ego dimittam vos et parvulos vestros. Cui dubium est quod pessime cogitetis?
Exod 10:11 Non fiet ita, sed ite tantum viri et sacrificate Domino; hoc enim et ipsi petistis ". Statimque eiecti sunt de conspectu pharaonis.
Exod 10:12 Dixit autem Dominus ad Moysen: " Extende manum tuam super terram Aegypti, ut veniat locusta et ascendat super eam et devoret omnem herbam, quidquid residuum fuerit grandini ".
Exod 10:13 Et extendit Moyses virgam super terram Aegypti, et Dominus induxit ventum urentem tota die illa et nocte. Et mane facto, ventus urens levavit locustas;
Exod 10:14 quae ascenderunt super universam terram Aegypti et sederunt in cunctis finibus Aegyptiorum innumerabiles, quales ante illud tempus non fuerant nec postea futurae sunt.
Exod 10:15 Operueruntque universam superficiem terrae, et obscurata est terra. Devoraverunt igitur omnem herbam terrae et, quidquid pomorum in arboribus fuit, quae grando dimiserat; nihilque omnino virens relictum est in lignis et in herbis terrae in cuncta Aegypto.
Exod 10:16 Quam ob rem festinus pharao vocavit Moysen et Aaron et dixit eis: " Peccavi in Dominum Deum vestrum et in vos.
Exod 10:17 Sed nunc dimittite peccatum mihi tantum hac vice et rogate Dominum Deum vestrum, ut auferat a me saltem mortem istam ".
Exod 10:18 Egressusque Moyses de conspectu pharaonis oravit Dominum,
Exod 10:19 qui flare fecit ventum ab occidente vehementissimum et arreptam locustam proiecit in mare Rubrum; non remansit ne una quidem in cunctis finibus Aegypti.
Exod 10:20 Et induravit Dominus cor pharaonis, nec dimisit filios Israel.
Exod 10:21 Dixit autem Dominus ad Moysen: " Extende manum tuam in caelum, et sint tenebrae super terram Aegypti tam densae ut palpari queant ".
Exod 10:22 Extenditque Moyses manum in caelum, et factae sunt tenebrae horribiles in universa terra Aegypti tribus diebus.
Exod 10:23 Nemo vidit fratrem suum nec movit se de loco, in quo erat. Ubicumque autem habitabant filii Israel, lux erat.
Exod 10:24 Vocavitque pharao Moysen et Aaron et dixit eis: " Ite, sacrificate Domino; oves tantum vestrae et armenta remaneant, parvuli vestri eant vobiscum ".
Exod 10:25 Ait Moyses: " Etiamsi tu hostias et holocausta dares nobis, quae offeramus Domino Deo nostro,
Exod 10:26 tamen et greges nostri pergent nobiscum; non remanebit ex eis ungula, quoniam ex ipsis sumemus, quae necessaria sunt in cultum Domini Dei nostri; praesertim cum ignoremus quid debeat immolari, donec ad ipsum locum perveniamus ".
Exod 10:27 Induravit autem Dominus cor pharaonis, et noluit dimittere eos.
Exod 10:28 Dixitque pharao ad eum: " Recede a me. Cave, ne ultra videas faciem meam; quocumque die apparueris mihi, morieris ".
Exod 10:29 Respondit Moyses: " Ita fiet, ut locutus es; non videbo ultra faciem tuam ".
Exod 11:1 Et dixit Dominus ad Moy sen: " Adhuc una plaga tan gam pharaonem et Aegyptum, et post haec dimittet vos utique, immo et exire compellet.
Exod 11:2 Dices ergo omni plebi, ut postulet vir ab amico suo et mulier a vicina sua vasa argentea et aurea;
Exod 11:3 dabit autem Dominus gratiam populo coram Aegyptiis ". Fuitque Moyses vir magnus valde in terra Aegypti coram servis pharaonis et omni populo.
Exod 11:4 Et ait Moyses: " Haec dicit Dominus: Media nocte egrediar in Aegyptum;
Exod 11:5 et morietur omne primogenitum in terra Aegyptiorum, a primogenito pharaonis, qui sedet in solio eius, usque ad primogenitum ancillae, quae est ad molam, et omnia primogenita iumentorum.
Exod 11:6 Eritque clamor magnus in universa terra Aegypti, qualis nec ante fuit nec postea futurus est.
Exod 11:7 Apud omnes autem filios Israel non mutiet canis contra hominem et pecus, ut sciatis quanto miraculo dividat Dominus Aegyptios et Israel.
Exod 11:8 Descendentque omnes servi tui isti ad me et adorabunt me dicentes: "Egredere tu et omnis populus, qui sequitur te". Post haec egrediar ". Et exivit a pharaone iratus nimis.
Exod 11:9 Dixit autem Dominus ad Moysen: " Non audiet vos pharao, ut multa signa fiant in terra Aegypti ".
Exod 11:10 Moyses autem et Aaron fecerunt omnia ostenta haec coram pharaone; et induravit Dominus cor pharaonis, nec dimisit filios Israel de terra sua.
Exod 12:1 Dixit Dominus ad Moysen et Aaron in terra Aegypti:
Exod 12:2 " Mensis iste vobis principium mensium, primus erit in mensibus anni.
Exod 12:3 Loquimini ad universum coetum filiorum Israel et dicite eis: Decima die mensis huius tollat unusquisque agnum per familias et domos suas.
Exod 12:4 Sin autem minor est numerus, ut sufficere possit ad vescendum agnum, assumet vicinum suum, qui iunctus est domui suae, iuxta numerum animarum, quae sufficere possunt ad esum agni.
Exod 12:5 Erit autem vobis agnus absque macula, masculus, anniculus; quem de agnis vel haedis tolletis
Exod 12:6 et servabitis eum usque ad quartam decimam diem mensis huius; immolabitque eum universa congregatio filiorum Israel ad vesperam.
Exod 12:7 Et sument de sanguine eius ac ponent super utrumque postem et in superliminaribus domorum, in quibus comedent illum;
Exod 12:8 et edent carnes nocte illa assas igni et azymos panes cum lactucis amaris.
Exod 12:9 Non comedetis ex eo crudum quid nec coctum aqua, sed tantum assum igni; caput cum pedibus eius et intestinis vorabitis.
Exod 12:10 Nec remanebit quidquam ex eo usque mane; si quid residuum fuerit, igne comburetis.
Exod 12:11 Sic autem comedetis illum: renes vestros accingetis, calceamenta habebitis in pedibus, tenentes baculos in manibus, et comedetis festinanter; est enim Pascha (id est Transitus) Domini!
Exod 12:12 Et transibo per terram Aegypti nocte illa percutiamque omne primogenitum in terra Aegypti ab homine usque ad pecus; et in cunctis diis Aegypti faciam iudicia, ego Dominus.
Exod 12:13 Erit autem sanguis vobis in signum in aedibus, in quibus eritis; et videbo sanguinem et transibo vos, nec erit in vobis plaga disperdens, quando percussero terram Aegypti.
Exod 12:14 Habebitis autem hanc diem in monumentum et celebrabitis eam sollemnem Domino in generationibus vestris cultu sempiterno.
Exod 12:15 Septem diebus azyma comedetis. Iam in die primo non erit fermentum in domibus vestris; quicumque comederit fermentatum, a primo die usque ad diem septimum, peribit anima illa de Israel.
Exod 12:16 Dies prima erit sancta atque sollemnis, et dies septima eadem festivitate venerabilis. Nihil operis facietis in eis, exceptis his, quae ad vescendum pertinent.
Exod 12:17 Et observabitis azyma, in eadem enim ipsa die eduxi exercitum vestrum de terra Aegypti; et custodietis diem istum in generationes vestras ritu perpetuo.
Exod 12:18 Primo mense, quarta decima die mensis ad vesperam comedetis azyma; usque ad diem vicesimam primam eiusdem mensis ad vesperam.
Exod 12:19 Septem diebus fermentum non invenietur in domibus vestris. Qui comederit fermentatum, peribit anima eius de coetu Israel, tam de advenis quam de indigenis terrae.
Exod 12:20 Omne fermentatum non comedetis; in cunctis habitaculis vestris edetis azyma ".
Exod 12:21 Vocavit autem Moyses omnes seniores filiorum Israel et dixit ad eos: " Ite tollentes animal per familias vestras et immolate Pascha.
Exod 12:22 Fasciculumque hyssopi tingite in sanguine, qui est in pelvi, et aspergite ex eo superliminare et utrumque postem. Nullus vestrum egrediatur ostium domus suae usque mane.
Exod 12:23 Transibit enim Dominus percutiens Aegyptios; cumque viderit sanguinem in superliminari et in utroque poste, transcendet ostium et non sinet percussorem ingredi domos vestras et laedere.
Exod 12:24 Custodite verbum istud legitimum tibi et filiis tuis usque in aeternum.
Exod 12:25 Cumque introieritis terram, quam Dominus daturus est vobis, ut pollicitus est, observabitis caeremonias istas;
Exod 12:26 et, cum dixerint vobis filii vestri: "Quae est ista religio?",
Exod 12:27 dicetis eis: "Victima Paschae Domino est, quando transivit super domos filiorum Israel in Aegypto percutiens Aegyptios et domos nostras liberans" ". Incurvatusque populus adoravit;
Exod 12:28 et egressi filii Israel fecerunt, sicut praeceperat Dominus Moysi et Aaron.
Exod 12:29 Factum est autem in noctis medio, percussit Dominus omne primogenitum in terra Aegypti, a primogenito pharaonis, qui in solio eius sedebat, usque ad primogenitum captivi, qui erat in carcere, et omne primogenitum iumentorum.
Exod 12:30 Surrexitque pharao nocte et omnes servi eius cunctaque Aegyptus, et ortus est clamor magnus in Aegypto, neque enim erat domus, in qua non iaceret mortuus.
Exod 12:31 Vocatisque pharao Moyse et Aaron nocte, ait: " Surgite, egredimini a populo meo, vos et filii Israel; ite, immolate Domino, sicut dicitis.
Exod 12:32 Oves vestras et armenta assumite, ut petieratis, et abeuntes benedicite mihi ".
Exod 12:33 Urgebantque Aegyptii populum de terra exire velociter dicentes: " Omnes moriemur ".
Exod 12:34 Tulit igitur populus conspersam farinam, antequam fermentaretur; et ligans pistrina in palliis suis posuit super umeros suos.
Exod 12:35 Feceruntque filii Israel, sicut praeceperat Moyses, et petierunt ab Aegyptiis vasa argentea et aurea vestemque plurimam.
Exod 12:36 Dominus autem dedit gratiam populo coram Aegyptiis, ut commodarent eis; et spoliaverunt Aegyptios.
Exod 12:37 Profectique sunt filii Israel de Ramesse in Succoth, sescenta fere milia peditum virorum absque parvulis.
Exod 12:38 Sed et vulgus promiscuum innumerabile ascendit cum eis, oves et armenta, animantia multa nimis.
Exod 12:39 Coxeruntque farinam, quam dudum de Aegypto conspersam tulerant, et fecerunt subcinericios panes azymos; neque enim poterant fermentari, cogentibus exire Aegyptiis et nullam facere sinentibus moram; nec pulmenti quidquam occurrerant praeparare.
Exod 12:40 Habitatio autem filiorum Israel, qua manserant in Aegypto, fuit quadringentorum triginta annorum.
Exod 12:41 Quibus expletis, eadem die egressus est omnis exercitus Domini de terra Aegypti.
Exod 12:42 Nox ista vigiliarum Domino, quando eduxit eos de terra Aegypti: hanc observare debent Domino omnes filii Israel in generationibus suis.
Exod 12:43 Dixitque Dominus ad Moysen et Aaron: " Haec est religio Paschae: Omnis alienigena non comedet ex eo;
Exod 12:44 omnis autem servus empticius circumcidetur et sic comedet;
Exod 12:45 advena et mercennarius non edent ex eo.
Exod 12:46 In una domo comedetur, nec efferetis de carnibus eius foras nec os illius confringetis.
Exod 12:47 Omnis coetus filiorum Israel faciet illud.
Exod 12:48 Quod si quis peregrinorum in vestram voluerit transire coloniam et facere Pascha Domini, circumcidetur prius omne masculinum eius, et tunc rite celebrabit eritque sicut indigena terrae; si quis autem circumcisus non fuerit, non vescetur ex eo.
Exod 12:49 Eadem lex erit indigenae et colono, qui peregrinatur apud vos ".
Exod 12:50 Feceruntque omnes filii Israel, sicut praeceperat Dominus Moysi et Aaron;
Exod 12:51 et in eadem die eduxit Dominus filios Israel de terra Aegypti per turmas suas.
Exod 13:1 Locutusque est Dominus ad Moysen dicens:
Exod 13:2 " Sanctifica mihi omne primogenitum, quod aperit vulvam in filiis Israel, tam de hominibus quam de iumentis: mea sunt enim omnia ".
Exod 13:3 Et ait Moyses ad populum: " Mementote diei huius, in qua egressi estis de Aegypto et de domo servitutis, quoniam in manu forti eduxit vos Dominus de loco isto, ut non comedatis fermentatum panem.
Exod 13:4 Hodie egredimini, mense Abib (id est novarum Frugum).
Exod 13:5 Cumque introduxerit te Dominus in terram Chananaei et Hetthaei et Amorraei et Hevaei et Iebusaei, quam iuravit patribus tuis, ut daret tibi, terram fluentem lacte et melle; celebrabis hunc morem sacrorum mense isto.
Exod 13:6 Septem diebus vesceris azymis, et in die septimo erit sollemnitas Domini.
Exod 13:7 Azyma comedetis septem diebus: non apparebit apud te aliquid fermentatum nec in cunctis finibus tuis.
Exod 13:8 Narrabisque filio tuo in die illo dicens: "Propter hoc, quod fecit mihi Dominus, quando egressus sum de Aegypto".
Exod 13:9 Et erit quasi signum in manu tua et quasi monumentum inter oculos tuos, ut lex Domini semper sit in ore tuo; in manu enim forti eduxit te Dominus de Aegypto.
Exod 13:10 Custodies huiuscemodi cultum statuto tempore a diebus in dies.
Exod 13:11 Cumque introduxerit te Dominus in terram Chananaei, sicut iuravit tibi et patribus tuis, et dederit tibi eam,
Exod 13:12 separabis omne, quod aperit vulvam, Domino et quod primitivum est in pecoribus tuis; quidquid habueris masculini sexus, consecrabis Domino.
Exod 13:13 Primogenitum asini mutabis ove; quod, si non redemeris, interficies. Omne autem primogenitum hominis de filiis tuis pretio redimes.
Exod 13:14 Cumque interrogaverit te filius tuus cras dicens: "Quid est hoc?", respondebis ei: "In manu forti eduxit nos Dominus de Aegypto, de domo servitutis.
Exod 13:15 Nam, cum induratus esset pharao et nollet nos dimittere, occidit Dominus omne primogenitum in terra Aegypti, a primogenito hominis usque ad primogenitum iumentorum; idcirco immolo Domino omne, quod aperit vulvam, masculini sexus, et omnia primogenita filiorum meorum redimo".
Exod 13:16 Erit igitur quasi signum in manu tua et quasi appensum quid ob recordationem inter oculos tuos, eo quod in manu forti eduxit nos Dominus de Aegypto ".
Exod 13:17 Igitur cum emisisset pharao populum, non eos duxit Deus per viam terrae Philisthim, quae vicina est, reputans ne forte paeniteret populum, si vidisset adversum se bella consurgere, et reverteretur in Aegyptum,
Exod 13:18 sed circumduxit per viam deserti, quae est iuxta mare Rubrum. Et armati ascenderunt filii Israel de terra Aegypti.
Exod 13:19 Tulit quoque Moyses ossa Ioseph secum, eo quod adiurasset filios Israel dicens: " Visitabit vos Deus; efferte ossa mea hinc vobiscum ".
Exod 13:20 Profectique de Succoth castrametati sunt in Etham, in extremis finibus solitudinis.
Exod 13:21 Dominus autem praecedebat eos ad ostendendam viam per diem in columna nubis et per noctem in columna ignis, ut dux esset itineris utroque tempore.
Exod 13:22 Nunquam defuit columna nubis per diem, nec columna ignis per noctem, coram populo.
Exod 14:1 Locutus est autem Dominus ad Moysen dicens:
Exod 14:2 " Lo quere filiis Israel: Reversi castrametentur e regione Phihahiroth, quae est inter Magdolum et mare contra Beelsephon; in conspectu eius castra ponetis super mare.
Exod 14:3 Dicturusque est pharao super filiis Israel: "Errant in terra, conclusit eos desertum".
Exod 14:4 Et indurabo cor eius, ac persequetur eos, et glorificabor in pharaone et in omni exercitu eius; scientque Aegyptii quia ego sum Dominus ". Feceruntque ita.
Exod 14:5 Et nuntiatum est regi Aegyptiorum quod fugisset populus; immutatumque est cor pharaonis et servorum eius super populo, et dixerunt: " Quid hoc fecimus, ut dimitteremus Israel, ne servirent nobis? ".
Exod 14:6 Iunxit ergo currum et omnem populum suum assumpsit secum;
Exod 14:7 tulitque sescentos currus electos et quidquid in Aegypto curruum fuit et bellatores in singulis curribus.
Exod 14:8 Induravitque Dominus cor pharaonis regis Aegypti, et persecutus est filios Israel; at illi egressi erant in manu excelsa.
Exod 14:9 Cumque persequerentur Aegyptii vestigia praecedentium, reppererunt eos in castris super mare; omnes equi et currus pharaonis, equites et exercitus eius erant in Phihahiroth contra Beelsephon.
Exod 14:10 Cumque appropinquasset pharao, levantes filii Israel oculos viderunt Aegyptios post se et timuerunt valde clamaveruntque ad Dominum
Exod 14:11 et dixerunt ad Moysen: " Forsitan non erant sepulcra in Aegypto? Ideo tulisti nos, ut moreremur in solitudine. Quid hoc fecisti, ut educeres nos ex Aegypto?
Exod 14:12 Nonne iste est sermo, quem loquebamur ad te in Aegypto dicentes: Recede a nobis, ut serviamus Aegyptiis? Multo enim melius erat servire eis quam mori in solitudine ".
Exod 14:13 Et ait Moyses ad populum: " Nolite timere; state et videte salutem Domini, quam facturus est vobis hodie; Aegyptios enim, quos nunc videtis, nequaquam ultra videbitis usque in sempiternum.
Exod 14:14 Dominus pugnabit pro vobis, et vos silebitis ".
Exod 14:15 Dixitque Dominus ad Moysen: " Quid clamas ad me? Loquere filiis Israel, ut proficiscantur.
Exod 14:16 Tu autem eleva virgam tuam et extende manum tuam super mare et divide illud, ut gradiantur filii Israel in medio mari per siccum.
Exod 14:17 Ego autem indurabo cor Aegyptiorum, ut persequantur eos; et glorificabor in pharaone et in omni exercitu eius, in curribus et in equitibus illius.
Exod 14:18 Et scient Aegyptii quia ego sum Dominus, cum glorificatus fuero in pharaone, in curribus atque in equitibus eius ".
Exod 14:19 Tollensque se angelus Dei, qui praecedebat castra Israel, abiit post eos; et cum eo pariter columna nubis, priora dimittens, post tergum.
Exod 14:20 Stetit inter castra Aegyptiorum et castra Israel; et erat nubes tenebrosa et illuminans noctem, ita ut ad se invicem toto noctis tempore accedere non valerent.
Exod 14:21 Cumque extendisset Moyses manum super mare, reppulit illud Dominus, flante vento vehementi et urente tota nocte, et vertit in siccum; divisaque est aqua.
Exod 14:22 Et ingressi sunt filii Israel per medium maris sicci; erat enim aqua quasi murus a dextra eorum et laeva.
Exod 14:23 Persequentesque Aegyptii ingressi sunt post eos, omnis equitatus pharaonis, currus eius et equites per medium maris.
Exod 14:24 Iamque advenerat vigilia matutina, et ecce respiciens Dominus super castra Aegyptiorum per columnam ignis et nubis perturbavit exercitum eorum;
Exod 14:25 et impedivit rotas curruum, ita ut difficile moverentur. Dixerunt ergo Aegyptii: " Fugiamus Israelem! Dominus enim pugnat pro eis contra nos ".
Exod 14:26 Et ait Dominus ad Moysen: " Extende manum tuam super mare, ut revertantur aquae ad Aegyptios super currus et equites eorum ".
Exod 14:27 Cumque extendisset Moyses manum contra mare, reversum est primo diluculo ad priorem locum; fugientibusque Aegyptiis occurrerunt aquae, et involvit eos Dominus in mediis fluctibus.
Exod 14:28 Reversaeque sunt aquae et operuerunt currus et equites cuncti exercitus pharaonis, qui sequentes ingressi fuerant mare; ne unus quidem superfuit ex eis.
Exod 14:29 Filii autem Israel perrexerunt per medium sicci maris, et aquae eis erant quasi pro muro a dextris et a sinistris.
Exod 14:30 Liberavitque Dominus in die illo Israel de manu Aegyptiorum. Et viderunt Aegyptios mortuos super litus maris
Exod 14:31 et manum magnam, quam exercuerat Dominus contra eos; timuitque populus Dominum et crediderunt Domino et Moysi servo eius.
Exod 15:1 Tunc cecinit Moyses et filii Israel carmen hoc Domino, et dixerunt:" Cantemus Domino,gloriose enim magnificatus est:equum et ascensorem eiusdeiecit in mare!
Exod 15:2 Fortitudo mea et robur meum Dominus,et factus est mihi in salutem.Iste Deus meus,et glorificabo eum;Deus patris mei,et exaltabo eum!
Exod 15:3 Dominus quasi vir pugnator;Dominus nomen eius!
Exod 15:4 Currus pharaonis et exercitum eiusproiecit in mare;electi bellatores eiussubmersi sunt in mari Rubro.
Exod 15:5 Abyssi operuerunt eos,descenderunt in profundum quasi lapis.
Exod 15:6 Dextera tua, Domine,magnifice in fortitudine,dextera tua, Domine,percussit inimicum.
Exod 15:7 Et in multitudine gloriae tuaedeposuisti adversarios tuos;misisti iram tuam,quae devoravit eos sicut stipulam.
Exod 15:8 Et in spiritu furoris tuicongregatae sunt aquae;stetit ut aggerunda fluens,coagulatae sunt abyssiin medio mari.
Exod 15:9 Dixit inimicus:"Persequar, comprehendam,dividam spolia,implebitur anima mea;evaginabo gladium meum,interficiet eos manus mea!".
Exod 15:10 Flavit spiritus tuus,et operuit eos mare;submersi sunt quasi plumbumin aquis vehementibus.
Exod 15:11 Quis similis tuiin diis, Domine?Quis similis tui,magnificus in sanctitate,terribilis atque laudabilis,faciens mirabilia?
Exod 15:12 Extendisti manum tuam,devoravit eos terra.
Exod 15:13 Dux fuisti in misericordia tuapopulo, quem redemisti,et portasti eum in fortitudine tuaad habitaculum sanctum tuum.
Exod 15:14 Attenderunt populi et commoti sunt,dolores obtinuerunt habitatores Philisthaeae.
Exod 15:15 Tunc conturbati sunt principes Edom,potentes Moab obtinuit tremor,obriguerunt omnes habitatores Chanaan.
Exod 15:16 Irruit super eosformido et pavor;in magnitudine brachii tuifiunt immobiles quasi lapis,donec pertranseat populus tuus, Domine,donec pertranseat populus tuus iste,quem possedisti.
Exod 15:17 Introduces eos et plantabisin monte hereditatis tuae,firmissimo habitaculo tuo,quod operatus es, Domine,sanctuario, Domine,quod firmaverunt manus tuae.
Exod 15:18 Dominus regnabitin aeternum et ultra! ".
Exod 15:19 Ingressi sunt enim equi pharaonis cum curribus et equitibus eius in mare, et reduxit super eos Dominus aquas maris; filii autem Israel ambu laverunt per siccum in medio eius.
Exod 15:20 Sumpsit ergo Maria prophetissa soror Aaron tympanum in manu sua; egressaeque sunt omnes mulieres post eam cum tympanis et choris,
Exod 15:21 quibus praecinebat dicens:" Cantemus Domino,gloriose enim magnificatus est:equum et ascensorem eiusdeiecit in mare! ".
Exod 15:22 Tulit autem Moyses Israel de mari Rubro, et egressi sunt in desertum Sur; ambulaveruntque tribus diebus per solitudinem et non inveniebant aquam.
Exod 15:23 Et venerunt in Mara nec poterant bibere aquas de Mara, eo quod essent amarae; unde vocatum est nomen eius Mara (id est Amaritudo).
Exod 15:24 Et murmuravit populus contra Moysen dicens: " Quid bibemus? ".
Exod 15:25 At ille clamavit ad Dominum, qui ostendit ei lignum; quod cum misisset in aquas, in dulcedinem versae sunt. Ibi constituit ei praecepta atque iudicia et ibi tentavit eum
Exod 15:26 dicens: " Si audieris vocem Domini Dei tui et, quod rectum est coram eo, feceris et oboedieris mandatis eius custodierisque omnia praecepta illius, cunctum languorem, quem posui in Aegypto, non inducam super te: Ego enim Dominus sanator tuus ".
Exod 15:27 Venerunt autem in Elim, ubi erant duodecim fontes aquarum et septuaginta palmae; et castrametati sunt iuxta aquas.
Exod 16:1 Profectique sunt de Elim, et venit omnis congregatio filio rum Israel in desertum Sin, quod est inter Elim et Sinai, quinto decimo die mensis secundi postquam egressi sunt de terra Aegypti.
Exod 16:2 Et murmuravit omnis congregatio filiorum Israel contra Moysen et Aaron in solitudine,
Exod 16:3 dixeruntque filii Israel ad eos: " Utinam mortui essemus per manum Domini in terra Aegypti, quando sedebamus super ollas carnium et comedebamus panem in saturitate. Cur eduxistis nos in desertum istud, ut occideretis omnem coetum fame? ".
Exod 16:4 Dixit autem Dominus ad Moysen: " Ecce ego pluam vobis panes de caelo; egrediatur populus et colligat, quae sufficiunt per singulos dies, ut tentem eum, utrum ambulet in lege mea an non.
Exod 16:5 Die autem sexta parabunt quod intulerint, et duplum erit quam colligere solebant per singulos dies ".
Exod 16:6 Dixeruntque Moyses et Aaron ad omnes filios Israel:" Vespere scietisquod Dominus eduxerit vosde terra Aegypti;
Exod 16:7 et mane videbitisgloriam Domini.Audivit enim murmur vestrum contra Dominum. Nos vero quid sumus, quia mussitatis contra nos? ".
Exod 16:8 Et ait Moyses:" Dabit Dominus vobisvespere carnes edereet mane panes in saturitate,eo quod audierit murmurationes vestras, quibus murmurati estis contra eum. Nos enim quid sumus? Nec contra nos est murmur vestrum, sed contra Dominum ".
Exod 16:9 Dixitque Moyses ad Aaron: " Dic universae congregationi filiorum Israel: Accedite coram Domino; audivit enim murmur ve strum ".
Exod 16:10 Cumque loqueretur Aaron ad omnem coetum filiorum Israel, respexerunt ad solitudinem, et ecce gloria Domini apparuit in nube.
Exod 16:11 Locutus est autem Dominus ad Moysen dicens:
Exod 16:12 " Audivi murmurationes filiorum Israel. Loquere ad eos: Vespere comedetis carnes et mane saturabimini panibus scietisque quod ego sum Dominus Deus vester ".
Exod 16:13 Factum est ergo vespere, et ascendens coturnix operuit castra; mane quoque ros iacuit per circuitum castrorum.
Exod 16:14 Cumque operuisset superficiem deserti, apparuit minutum et squamatum in similitudinem pruinae super terram.
Exod 16:15 Quod cum vidissent filii Israel, dixerunt ad invicem: " Manhu? " (quod significat: " Quid est hoc? "). Ignorabant enim quid esset. Quibus ait Moyses: " Iste est panis, quem dedit Dominus vobis ad vescendum.
Exod 16:16 Hic est sermo, quem praecepit Dominus: "Colligat ex eo unusquisque quantum sufficiat ad vescendum; gomor per singula capita iuxta numerum animarum vestrarum, quae habitant in tabernaculo, sic tolletis" ".
Exod 16:17 Feceruntque ita filii Israel; et collegerunt alius plus, alius minus.
Exod 16:18 Et mensi sunt ad mensuram gomor; nec qui plus collegerat, habuit amplius, nec qui minus paraverat, repperit minus, sed singuli, iuxta id quod edere poterant, congregaverunt.
Exod 16:19 Dixitque Moyses ad eos: " Nullus relinquat ex eo in mane ".
Exod 16:20 Qui non audierunt eum, sed dimiserunt quidam ex eis usque mane, et scatere coepit vermibus atque computruit; et iratus est contra eos Moyses.
Exod 16:21 Colligebant autem mane singuli, quantum sufficere poterat ad vescendum; cumque incaluisset sol, liquefiebat.
Exod 16:22 In die autem sexta collegerunt cibos duplices, id est duo gomor per singulos homines. Venerunt autem omnes principes congregationis et narraverunt Moysi.
Exod 16:23 Qui ait eis: " Hoc est quod locutus est Dominus: Requies, sabbatum sanctum Domino cras; quodcumque torrendum est, torrete et, quae coquenda sunt, coquite; quidquid autem reliquum fuerit, reponite usque in mane ".
Exod 16:24 Feceruntque ita, ut praeceperat Moyses, et non computruit, neque vermis inventus est in eo.
Exod 16:25 Dixitque Moyses: " Comedite illud hodie, quia sabbatum est Domino; non invenietur hodie in agro.
Exod 16:26 Sex diebus colligite; in die autem septimo sabbatum est Domino, idcirco non invenietur in eo ".
Exod 16:27 Venitque septima dies; et egressi de populo, ut colligerent, non invenerunt.
Exod 16:28 Dixit autem Dominus ad Moysen: " Usquequo non vultis custodire mandata mea et legem meam?
Exod 16:29 Videte quod Dominus dederit vobis sabbatum et propter hoc die sexta tribuit vobis cibos duplices; maneat unusquisque apud semetipsum, nullus egrediatur de loco suo die septimo ".
Exod 16:30 Et sabbatizavit populus die septimo.
Exod 16:31 Appellavitque domus Israel nomen eius Man: quod erat quasi semen coriandri album, gustusque eius quasi similae cum melle.
Exod 16:32 Dixit autem Moyses: " Iste est sermo, quem praecepit Dominus: "Imple gomor ex eo, et custodiatur in generationes vestras, ut noverint panem, quo alui vos in solitudine, quando educti estis de terra Aegypti" ".
Exod 16:33 Dixitque Moyses ad Aaron: " Sume vas unum et mitte ibi man, quantum potest capere gomor; et repone coram Domino ad servandum in generationes vestras ".
Exod 16:34 Sicut praecepit Dominus Moysi, posuit illud Aaron coram testimonio reservandum.
Exod 16:35 Filii autem Israel comederunt man quadraginta annis, donec venirent in terram habitabilem; hoc cibo aliti sunt, usquequo tangerent fines terrae Chanaan.
Exod 16:36 Gomor autem decima pars est ephi.
Exod 17:1 Igitur profecta omnis congregatio filiorum Israel de deserto Sin per mansiones suas iuxta sermonem Domini, castrametati sunt in Raphidim, ubi non erat aqua ad bibendum populo.
Exod 17:2 Qui iurgatus contra Moysen ait: " Da nobis aquam, ut bibamus ". Quibus respondit Moyses: " Quid iurgamini contra me? Cur tentatis Dominum? ".
Exod 17:3 Sitivit ergo ibi populus prae aquae penuria et murmuravit contra Moysen dicens: " Cur fecisti nos exire de Aegypto, ut occideres nos et liberos nostros ac iumenta siti? ".
Exod 17:4 Clamavit autem Moyses ad Dominum dicens: " Quid faciam populo huic? Adhuc paululum et lapidabunt me ".
Exod 17:5 Et ait Dominus ad Moysen: " Antecede populum et sume tecum de senioribus Israel, et virgam, qua percussisti fluvium, tolle in manu tua et vade.
Exod 17:6 En ego stabo coram te ibi super petram Horeb; percutiesque petram, et exibit ex ea aqua, ut bibat populus ". Fecit Moyses ita coram senioribus Israel.
Exod 17:7 Et vocavit nomen loci illius Massa et Meriba, propter iurgium filiorum Israel et quia tentaverunt Dominum dicentes: " Estne Dominus in nobis an non? ".
Exod 17:8 Venit autem Amalec et pugnabat contra Israel in Raphidim.
Exod 17:9 Dixitque Moyses ad Iosue: " Elige nobis viros et egressus pugna contra Amalec; cras ego stabo in vertice collis habens virgam Dei in manu mea ".
Exod 17:10 Fecit Iosue, ut locutus erat ei Moyses, et pugnavit contra Amalec; Moyses autem et Aaron et Hur ascenderunt super verticem collis.
Exod 17:11 Cumque levaret Moyses manus, vincebat Israel; sin autem remisisset, superabat Amalec.
Exod 17:12 Manus autem Moysi erant graves; sumentes igitur lapidem posuerunt subter eum, in quo sedit; Aaron autem et Hur sustentabant manus eius ex utraque parte. Et factum est ut manus eius non lassarentur usque ad occasum solis.
Exod 17:13 Vicitque Iosue Amalec et populum eius in ore gladii.
Exod 17:14 Dixit autem Dominus ad Moysen: " Scribe hoc ob monumentum in libro et trade auribus Iosue; delebo enim memoriam Amalec sub caelo ".
Exod 17:15 Aedificavitque Moyses altare et vocavit nomen eius Dominus Nissi "Dominus vexillum meum)
Exod 17:16 dicens:" Quia manus contra solium Domini:bellum Domino erit contra Amalec a generatione in generationem ".
Exod 18:1 Cumque audisset Iethro sacerdos Madian socer Moysi omnia, quae fecerat Deus Moysi et Israel populo suo, eo quod eduxisset Dominus Israel de Aegypto,
Exod 18:2 tulit Sephoram uxorem Moysi, quam remiserat,
Exod 18:3 et duos filios eius, quorum unus vocabatur Gersam, dicente patre: " Advena fui in terra aliena ",
Exod 18:4 alter vero Eliezer: " Deus enim, ait, patris mei adiutor meus, et eruit me de gladio pharaonis ".
Exod 18:5 Venit ergo Iethro socer Moysi et filii eius et uxor eius ad Moysen in desertum, ubi erat castrametatus iuxta montem Dei;
Exod 18:6 et mandavit Moysi dicens: " Ego socer tuus Iethro venio ad te et uxor tua et duo filii tui cum ea ".
Exod 18:7 Qui egressus in occursum soceri sui adoravit et osculatus est eum, salutaveruntque se mutuo verbis pacificis. Cumque intrasset tabernaculum,
Exod 18:8 narravit Moyses socero suo cuncta, quae fecerat Dominus pharaoni et Aegyptiis propter Israel, universumque laborem, qui accidisset eis in itinere, et quod liberaverat eos Dominus.
Exod 18:9 Laetatusque est Iethro super omnibus bonis, quae fecerat Dominus Israel, eo quod eruisset eum de manu Aegyptiorum,
Exod 18:10 et ait: " Benedictus Dominus, qui liberavit vos de manu Aegyptiorum et de manu pharaonis.
Exod 18:11 Nunc cognovi quia magnus Dominus super omnes deos, eo quod eruerit populum de manu Aegyptiorum, qui superbe egerunt contra illos ".
Exod 18:12 Obtulit ergo Iethro socer Moysi holocausta et hostias Deo; veneruntque Aaron et omnes seniores Israel, ut comederent panem cum eo coram Deo.
Exod 18:13 Altero autem die sedit Moyses, ut iudicaret populum, qui assistebat Moysi de mane usque ad vesperam.
Exod 18:14 Quod cum vidisset socer eius, omnia scilicet, quae agebat in populo, ait: " Quid est hoc, quod facis in plebe? Cur solus sedes, et omnis populus praestolatur de mane usque ad vesperam? ".
Exod 18:15 Cui respondit Moyses: " Venit ad me populus quaerens sententiam Dei.
Exod 18:16 Cumque acciderit eis aliqua disceptatio, veniunt ad me, ut iudicem inter eos et ostendam praecepta Dei et leges eius ".
Exod 18:17 At ille: " Non bonam, inquit, rem facis.
Exod 18:18 Consumeris et tu et populus iste, qui tecum est. Ultra vires tuas est negotium; solus illud non poteris sustinere.
Exod 18:19 Sed audi verba mea atque consilia, et erit Deus tecum: Esto tu populo in his, quae ad Deum pertinent, ut referas causas ad Deum
Exod 18:20 ostendasque populo praecepta et leges viamque, per quam ingredi debeant, et opus, quod facere debeant.
Exod 18:21 Provide autem de omni plebe viros strenuos et timentes Deum, in quibus sit veritas, et qui oderint avaritiam, et constitue ex eis tribunos et centuriones et quinquagenarios et decanos,
Exod 18:22 qui iudicent populum omni tempore. Quidquid autem maius fuerit, referant ad te, et ipsi minora tantummodo iudicent; leviusque sit tibi, partito cum aliis onere.
Exod 18:23 Si hoc feceris, implebis imperium Dei et praecepta eius poteris sustentare, et omnis hic populus revertetur ad loca sua cum pace ".
Exod 18:24 Quibus auditis, Moyses fecit omnia, quae ille suggesserat;
Exod 18:25 et, electis viris strenuis de cuncto Israel, constituit eos principes populi, tribunos et centuriones et quinquagenarios et decanos,
Exod 18:26 qui iudicabant plebem omni tempore. Quidquid autem gravius erat, referebant ad eum, faciliora tantummodo iudicantes.
Exod 18:27 Dimisitque socerum suum, qui reversus abiit in terram suam.
Exod 19:1 Mense tertio egressionis Israel de terra Aegypti, in die hac venerunt in solitudinem Sinai.
Exod 19:2 Nam profecti de Raphidim et pervenientes usque in desertum Sinai, castrametati sunt in eodem loco,ibique Israel fixit tentoria e regione montis.
Exod 19:3 Moyses autem ascendit ad Deum, vocavitque eum Dominus de monte et ait:" Haec dices domui Iacobet annuntiabis filiis Israel:
Exod 19:4 Vos ipsi vidistis, quae fecerim Aegyptiis,quomodo portaverim vos super alas aquilarumet adduxerim ad me.
Exod 19:5 Si ergo audieritis vocem meamet custodieritis pactum meum,eritis mihi in peculium de cunctis populis;mea est enim omnis terra.
Exod 19:6 Et vos eritis mihi regnum sacerdotumet gens sancta.Haec sunt verba, quae loqueris ad filios Israel ".
Exod 19:7 Venit Moyses et, convocatis maioribus natu populi, exposuit omnes sermones, quos mandaverat Dominus.
Exod 19:8 Responditque universus populus simul: " Cuncta, quae locutus est Dominus, faciemus ". Cumque rettulisset Moyses verba populi ad Dominum,
Exod 19:9 ait ei Dominus: " Ecce ego veniam ad te in caligine nubis, ut audiat me populus loquentem ad te et tibi quoque credat in perpetuum ".Nuntiavit ergo Moyses verba populi ad Dominum,
Exod 19:10 qui dixit ei: " Vade ad populum et sanctifica illos hodie et cras; laventque vestimenta sua
Exod 19:11 et sint parati in diem tertium. In die enim tertio descendet Dominus coram omni plebe super montem Sinai.
Exod 19:12 Constituesque terminos populo per circuitum et dices: Cavete, ne ascendatis in montem nec tangatis fines illius; omnis, qui tetigerit montem, morte morietur.
Exod 19:13 Manus non tanget eum, sed lapidibus opprimetur aut confodietur iaculis; sive iumentum fuerit, sive homo, non vivet. Cum coeperit clangere bucina, tunc ascendant in montem ".
Exod 19:14 Descenditque Moyses de monte ad populum et sanctificavit eum; cumque lavissent vestimenta sua,
Exod 19:15 ait ad eos: " Estote parati in diem tertium; ne appropinquetis uxoribus vestris ".
Exod 19:16 Iamque advenerat tertius dies, et mane inclaruerat; et ecce coeperunt audiri tonitrua ac micare fulgura et nubes densissima operire montem, clangorque bucinae vehementius perstrepebat; et timuit populus, qui erat in castris.
Exod 19:17 Cumque eduxisset eos Moyses in occursum Dei de loco castrorum, steterunt ad radices montis.
Exod 19:18 Totus autem mons Sinai fumabat, eo quod descendisset Dominus super eum in igne, et ascenderet fumus ex eo quasi de fornace. Et tremuit omnis mons vehementer.
Exod 19:19 Et sonitus bucinae paulatim crescebat in maius; Moyses loquebatur, et Deus respondebat ei cum voce.
Exod 19:20 Descenditque Dominus super montem Sinai in ipso montis vertice et vocavit Moysen in cacumen eius. Quo cum ascendisset,
Exod 19:21 dixit ad eum: " Descende et contestare populum, ne velit transcendere terminos ad videndum Dominum, et pereat ex eis plurima multitudo.
Exod 19:22 Sacerdotes quoque, qui accedunt ad Dominum, sanctificentur, ne percutiat eos ".
Exod 19:23 Dixitque Moyses ad Dominum: " Non poterit vulgus ascendere in montem Sinai, tu enim testificatus es et iussisti dicens: "Pone terminos circa montem et sanctifica illum" ".
Exod 19:24 Cui ait Dominus: " Vade, descende; ascendesque tu et Aaron tecum, sacerdotes autem et populus ne transeant terminos nec ascendant ad Dominum, ne interficiat illos ".
Exod 19:25 Descenditque Moyses ad populum et omnia narravit eis.
Exod 20:1 Locutusque est Deus cunctos sermones hos:
Exod 20:2 " Ego sum Dominus Deus tuus, qui eduxi te de terra Aegypti, de domo servitutis.
Exod 20:3 Non habebis deos alienos coram me.
Exod 20:4 Non facies tibi sculptile neque omnem similitudinem eorum, quae sunt in caelo desuper et quae in terra deorsum et quae in aquis sub terra.
Exod 20:5 Non adorabis ea neque coles, quia ego sum Dominus Deus tuus, Deus zelotes, visitans iniquitatem patrum in filiis in tertiam et quartam generationem eorum, qui oderunt me,
Exod 20:6 et faciens misericordiam in milia his, qui diligunt me et custodiunt praecepta mea.
Exod 20:7 Non assumes nomen Domini Dei tui in vanum, nec enim habebit insontem Dominus eum, qui assumpserit nomen Domini Dei sui frustra.
Exod 20:8 Memento, ut diem sabbati sanctifices.
Exod 20:9 Sex diebus operaberis et facies omnia opera tua;
Exod 20:10 septimus autem dies sabbatum Domino Deo tuo est; non facies omne opus tu et filius tuus et filia tua, servus tuus et ancilla tua, iumentum tuum et advena, qui est intra portas tuas.
Exod 20:11 Sex enim diebus fecit Dominus caelum et terram et mare et omnia, quae in eis sunt, et requievit in die septimo; idcirco benedixit Dominus diei sabbati et sanctificavit eum.
Exod 20:12 Honora patrem tuum et matrem tuam, ut sis longaevus super terram, quam Dominus Deus tuus dabit tibi.
Exod 20:13 Non occides.
Exod 20:14 Non moechaberis.
Exod 20:15 Non furtum facies.
Exod 20:16 Non loqueris contra proximum tuum falsum testimonium.
Exod 20:17 Non concupisces domum proximi tui: non desiderabis uxorem eius, non servum, non ancillam, non bovem, non asinum nec omnia, quae illius sunt ".
Exod 20:18 Cunctus autem populus videbat voces et lampades et sonitum bucinae montemque fumantem; et perterriti ac pavore concussi steterunt procul
Exod 20:19 dicentes Moysi: " Loquere tu nobis, et audiemus; non loquatur nobis Deus, ne moriamur ".
Exod 20:20 Et ait Moyses ad populum: " Nolite timere; ut enim probaret vos, venit Deus, et ut timor illius esset in vobis, ne peccaretis ".
Exod 20:21 Stetitque populus de longe; Moyses autem accessit ad caliginem, in qua erat Deus.
Exod 20:22 Dixit praeterea Dominus ad Moysen: " Haec dices filiis Israel: Vos vidistis quod de caelo locutus sim vobis.
Exod 20:23 Non facietis praeter me deos argenteos nec deos aureos facietis vobis.
Exod 20:24 Altare de terra facietis mihi et offeretis super eo holocausta et pacifica vestra, oves vestras et boves; in omni loco, in quo memoriam fecero nominis mei, veniam ad te et benedicam tibi.
Exod 20:25 Quod si altare lapideum feceris mihi, non aedificabis illud de sectis lapidibus; si enim levaveris cultrum super eo, polluetur.
Exod 20:26 Non ascendes per gradus ad altare meum, ne reveletur turpitudo tua.
Exod 21:1 Haec sunt iudicia, quae propones eis:
Exod 21:2 Si emeris servum Hebraeum, sex annis serviet tibi; in septimo egredietur liber gratis.
Exod 21:3 Si solus intraverit, solus exeat; si habens uxorem, et uxor egredietur simul.
Exod 21:4 Sin autem dominus dederit illi uxorem, et pepererit filios et filias, mulier et liberi eius erunt domini sui; ipse vero exibit solus.
Exod 21:5 Quod si dixerit servus: "Diligo dominum meum et uxorem ac liberos, non egrediar liber",
Exod 21:6 afferet eum dominus ad Deum et applicabit eum ad ostium vel postes perforabitque aurem eius subula; et erit ei servus in saeculum.
Exod 21:7 Si quis vendiderit filiam suam in famulam, non egredietur sicut servi exire consueverunt.
Exod 21:8 Si displicuerit oculis domini sui, cui tradita fuerat, faciat eam redimi; populo autem alieno vendendi non habebit potestatem, quia fraudavit eam.
Exod 21:9 Sin autem filio suo desponderit eam, iuxta morem filiarum faciet illi.
Exod 21:10 Quod si alteram sibi acceperit, cibum et vestimentum et concubitum non negabit.
Exod 21:11 Si tria ista non fecerit ei, egredietur gratis absque pretio.
Exod 21:12 Qui percusserit hominem, et ille mortuus fuerit, morte moriatur.
Exod 21:13 Qui autem non est insidiatus, sed Deus illum tradidit in manus eius, constituam tibi locum, in quem fugere debeat.
Exod 21:14 Si quis de industria occiderit proximum suum et per insidias, ab altari meo evelles eum, ut moriatur.
Exod 21:15 Qui percusserit patrem suum aut matrem, morte moriatur.
Exod 21:16 Qui furatus fuerit hominem sive vendiderit eum sive inventus fuerit in manu eius, morte moriatur.
Exod 21:17 Qui maledixerit patri suo vel matri, morte moriatur.
Exod 21:18 Si rixati fuerint viri, et percusserit alter proximum suum lapide vel pugno, et ille mortuus non fuerit, sed iacuerit in lectulo,
Exod 21:19 si surrexerit et ambulaverit foris super baculum suum, impunitus erit, qui percusserit, ita tamen, ut operas eius deperditas et impensas pro medela restituat.
Exod 21:20 Qui percusserit servum suum vel ancillam virga, et mortui fuerint in manibus eius, ultioni subiacetur.
Exod 21:21 Sin autem uno die vel duobus supervixerit, non subiacebit poenae, quia pecunia illius est.
Exod 21:22 Si rixati fuerint viri, et percusserit quis mulierem praegnantem et abortivum quidem fecerit, sed aliud quid adversi non acciderit, subiacebit damno, quantum maritus mulieris expetierit, et arbitri iudicaverint.
Exod 21:23 Sin autem quid adversi acciderit, reddet animam pro anima,
Exod 21:24 oculum pro oculo, dentem pro dente, manum pro manu, pedem pro pede,
Exod 21:25 adustionem pro adustione, vulnus pro vulnere, livorem pro livore.
Exod 21:26 Si percusserit quispiam oculum servi sui aut ancillae et luscos eos fecerit, dimittet eos liberos pro oculo.
Exod 21:27 Dentem quoque si excusserit servo vel ancillae suae, dimittet eos liberos pro dente.
Exod 21:28 Si bos cornu percusserit virum aut mulierem, et mortui fuerint, lapidibus obruetur, et non comedentur carnes eius; dominus autem bovis innocens erit.
Exod 21:29 Quod si bos cornupeta fuerit ab heri et nudiustertius, et contestati sunt dominum eius, nec recluserit eum, occideritque virum aut mulierem: et bos lapidibus obruetur, et dominum illius occident.
Exod 21:30 Quod si pretium ei fuerit impositum, dabit pro anima sua, quidquid fuerit postulatus.
Exod 21:31 Filium quoque vel filiam si cornu percusserit, simili sententiae subiacebit.
Exod 21:32 Si servum vel ancillam invaserit, triginta siclos argenti dabit domino; bos vero lapidibus opprimetur.
Exod 21:33 Si quis aperuerit cisternam vel foderit et non operuerit eam, cedideritque bos vel asinus in eam,
Exod 21:34 dominus cisternae reddet pretium iumentorum; quod autem mortuum est, ipsius erit.
Exod 21:35 Si bos alienus bovem alterius vulneraverit, et ille mortuus fuerit, vendent bovem vivum et divident pretium; cadaver autem mortui inter se dispertient.
Exod 21:36 Sin autem notum erat quod bos cornupeta esset ab heri et nudiustertius, et non custodivit eum dominus suus, reddet bovem pro bove et cadaver integrum accipiet.
Exod 21:37 Si quis furatus fuerit bovem aut ovem et occiderit vel vendiderit, quinque boves pro uno bove restituet et quattuor oves pro una ove.
Exod 22:1 Si effringens fur domum sive suffodiens fuerit inventus et, accepto vulnere, mortuus fuerit, percussor non erit reus sanguinis.
Exod 22:2 Quod si orto sole hoc fecerit, erit reus sanguinis. Fur plene restituet. Si non habuerit, quod reddat, venumdabitur pro furto.
Exod 22:3 Si inventum fuerit apud eum, quod furatus est, vivens sive bos sive asinus sive ovis, duplum restituet.
Exod 22:4 Si quispiam depasci permiserit agrum vel vineam et dimiserit iumentum suum, ut depascatur agrum alienum, restituet plene ex agro suo secundum fruges eius; si autem totum agrum depastum fuerit, quidquid optimum habuerit in agro suo vel in vinea, restituet.
Exod 22:5 Si egressus ignis invenerit spinas et comprehenderit acervos frugum sive stantes segetes sive agrum, reddet damnum, qui ignem succenderit.
Exod 22:6 Si quis commendaverit amico pecuniam aut vasa in custodiam, et ab eo, qui susceperat, furto ablata fuerint, si invenitur fur, duplum reddet.
Exod 22:7 Si latet fur, dominus domus applicabitur ad Deum et iurabit quod non extenderit manum in rem proximi sui.
Exod 22:8 In omni causa fraudis tam de bove quam de asino et ove ac vestimento et, quidquid damnum inferre potest, si quis dixerit: " Hoc est! ", ad Deum utriusque causa perveniet, et, quem Deus condemnaverit, duplum restituet proximo suo.
Exod 22:9 Si quis commendaverit proximo suo asinum, bovem, ovem vel omne iumentum ad custodiam, et mortuum fuerit aut fractum vel captum ab hostibus, nullusque hoc viderit,
Exod 22:10 iusiurandum per Dominum erit in medio quod non extenderit manum ad rem proximi sui; suscipietque dominus iuramentum, et ille reddere non cogetur.
Exod 22:11 Quod si furto ablatum fuerit, restituet damnum domino;
Exod 22:12 si dilaceratum a bestia, deferat, quod occisum est, in testimonium et non restituet.
Exod 22:13 Qui a proximo suo quidquam horum mutuo postulaverit, et fractum aut mortuum fuerit, domino non praesente, reddere compelletur.
Exod 22:14 Quod si impraesentiarum dominus fuerit, non restituet. Si mercennarius est, venit in mercedem operis sui.
Exod 22:15 Si seduxerit quis virginem necdum desponsatam dormieritque cum ea, pretio acquiret eam sibi uxorem.
Exod 22:16 Si pater virginis eam dare noluerit, appendet ei pecuniam iuxta pretium pro virginibus dandum.
Exod 22:17 Maleficam non patieris vivere.
Exod 22:18 Qui coierit cum iumento, morte moriatur.
Exod 22:19 Qui immolat diis, occidetur, praeter Domino soli.
Exod 22:20 Advenam non opprimes neque affliges eum; advenae enim et ipsi fuistis in terra Aegypti.
Exod 22:21 Viduae et pupillo non nocebitis.
Exod 22:22 Si laeseritis eos, vociferabuntur ad me, et ego audiam clamorem eorum;
Exod 22:23 et indignabitur furor meus, percutiamque vos gladio, et erunt uxores vestrae viduae et filii vestri pupilli.
Exod 22:24 Si pecuniam mutuam dederis in populo meo pauperi, qui habitat tecum, non eris ei quasi creditor; non imponetis ei usuram.
Exod 22:25 Si pignus a proximo tuo acceperis pallium, ante solis occasum reddes ei;
Exod 22:26 ipsum enim est solum, quo operitur, indumentum carnis eius, nec habet aliud, in quo dormiat; si clamaverit ad me, exaudiam eum, quia misericors sum.
Exod 22:27 Deo non detrahes et principi populi tui non maledices.
Exod 22:28 Abundantiam areae tuae et torcularis tui non tardabis reddere.Primogenitum filiorum tuorum dabis mihi.
Exod 22:29 De bobus quoque et ovibus similiter facies: septem diebus sit cum matre sua, die octavo reddes illum mihi.
Exod 22:30 Viri sancti eritis mihi; carnem animalis in agro dilacerati non comedetis, sed proicietis canibus.
Exod 23:1 Non suscipies famam falsam nec iunges manum tuam cum impio, ut dicas falsum testimonium.
Exod 23:2 Non sequeris turbam ad faciendum malum; nec in iudicio plurimorum acquiesces sententiae, ut a vero devies.
Exod 23:3 Pauperis quoque non misereberis in iudicio.
Exod 23:4 Si occurreris bovi inimici tui aut asino erranti, reduc ad eum.
Exod 23:5 Si videris asinum odientis te iacere sub onere suo, non pertransibis, sed sublevabis cum eo.
Exod 23:6 Non pervertes iudicium pauperis in lite eius.
Exod 23:7 Mendacium fugies. Insontem et iustum non occides, quia aversor impium.
Exod 23:8 Nec accipies munera, quae excaecant etiam prudentes et subvertunt verba iustorum.
Exod 23:9 Peregrinum non opprimes; scitis enim advenarum animas, quia et ipsi peregrini fuistis in terra Aegypti.
Exod 23:10 Sex annis seminabis terram tuam et congregabis fruges eius.
Exod 23:11 Anno autem septimo dimittes eam et requiescere facies, ut comedant pauperes populi tui; et quidquid reliquum fuerit, edant bestiae agri. Ita facies in vinea et in oliveto tuo.
Exod 23:12 Sex diebus operaberis; septima die cessabis, ut requiescat bos et asinus tuus, et refrigeretur filius ancillae tuae et advena.
Exod 23:13 Omnia, quae dixi vobis, custodite, et nomen externorum deorum non invocabitis, neque audietur ex ore tuo.
Exod 23:14 Tribus vicibus per singulos annos mihi festa celebrabitis.
Exod 23:15 Sollemnitatem Azymorum custodies: septem diebus comedes azyma, sicut praecepi tibi, tempore statuto mensis Abib, quando egressus es de Aegypto.Non apparebis in conspectu meo vacuus.
Exod 23:16 Et sollemnitatem Messis primitivorum operis tui, quaecumque seminaveris in agro; sollemnitatem quoque Collectae in exitu anni, quando congregaveris omnes fruges tuas de agro.
Exod 23:17 Ter in anno apparebit omne masculinum tuum coram Domino Deo.
Exod 23:18 Non immolabis super fermento sanguinem victimae meae, nec remanebit adeps sollemnitatis meae usque mane.
Exod 23:19 Primitias primarum frugum terrae tuae deferes in domum Domini Dei tui.Non coques haedum in lacte matris suae.
Exod 23:20 Ecce ego mittam angelum, qui praecedat te et custodiat in via et introducat ad locum, quem paravi.
Exod 23:21 Observa eum et audi vocem eius nec contemnendum putes; quia non dimittet, cum peccaveritis, quia est nomen meum in illo.
Exod 23:22 Quod si audieris vocem eius et feceris omnia, quae loquor, inimicus ero inimicis tuis et affligam affligentes te.
Exod 23:23 Praecedet enim te angelus meus et introducet te ad Amorraeum et Hetthaeum et Pherezaeum Chananaeumque et Hevaeum et Iebusaeum, quos ego conteram.
Exod 23:24 Non adorabis deos eorum nec coles eos; non facies secundum opera eorum, sed destrues eos et confringes lapides eorum.
Exod 23:25 Servietisque Domino Deo vestro, ut benedicam panibus tuis et aquis et auferam infirmitatem de medio tui.
Exod 23:26 Non erit abortiens nec sterilis in terra tua; numerum dierum tuorum implebo.
Exod 23:27 Terrorem meum mittam in praecursum tuum et perturbabo omnem populum, ad quem ingre dieris; cunctorumque inimicorum tuorum coram te terga vertam
Exod 23:28 emittens crabrones prius, qui fugabunt Hevaeum et Chananaeum et Hetthaeum, antequam introeas.
Exod 23:29 Non eiciam eos a facie tua anno uno, ne terra in solitudinem redigatur, et multiplicentur contra te bestiae agri.
Exod 23:30 Paulatim expellam eos de conspectu tuo, donec augearis et possideas terram.
Exod 23:31 Ponam autem terminos tuos a mari Rubro usque ad mare Palaestinorum et a deserto usque ad Fluvium. Tradam manibus vestris habitatores terrae et eiciam eos de conspectu vestro.
Exod 23:32 Non inibis cum eis foedus nec cum diis eorum.
Exod 23:33 Non habitent in terra tua, ne peccare te faciant in me, si servieris diis eorum; quod tibi certo erit in scandalum ".
Exod 24:1 Moysi quoque dixit: " Ascende ad Dominum, tu et Aa ron, Nadab et Abiu et septuaginta senes ex Israel, et adorabitis procul.
Exod 24:2 Solusque Moyses ascendet ad Dominum, et illi non appropinquabunt, nec populus ascendet cum eo ".
Exod 24:3 Venit ergo Moyses et narravit plebi omnia verba Domini atque iudicia; responditque omnis populus una voce: " Omnia verba Domini, quae locutus est, faciemus ".
Exod 24:4 Scripsit autem Moyses universos sermones Domini; et mane consurgens aedificavit altare ad radices montis et duodecim lapides per duodecim tribus Israel.
Exod 24:5 Misitque iuvenes de filiis Israel, et obtulerunt holocausta; immolaveruntque victimas pacificas Domino vitulos.
Exod 24:6 Tulit itaque Moyses dimidiam partem sanguinis et misit in crateras; partem autem residuam respersit super altare.
Exod 24:7 Assumensque volumen foederis legit, audiente populo, qui dixerunt: " Omnia, quae locutus est Dominus, faciemus et erimus oboedientes ".
Exod 24:8 Ille vero sumptum sanguinem respersit in populum et ait: " Hic est sanguis foederis, quod pepigit Dominus vobiscum super cunctis sermonibus his ".
Exod 24:9 Ascenderuntque Moyses et Aaron, Nadab et Abiu et septuaginta de senioribus Israel.
Exod 24:10 Et viderunt Deum Israel, et sub pedibus eius quasi opus lapidis sapphirini et quasi ipsum caelum, cum serenum est.
Exod 24:11 Nec in electos filiorum Israel misit manum suam; videruntque Deum et comederunt ac biberunt.
Exod 24:12 Dixit autem Dominus ad Moysen: " Ascende ad me in montem et esto ibi; daboque tibi tabulas lapideas et legem ac mandata, quae scripsi, ut doceas eos ".
Exod 24:13 Surrexerunt Moyses et Iosue minister eius; ascendensque Moyses in montem Dei
Exod 24:14 senioribus ait: " Exspectate hic, donec revertamur ad vos. Habetis Aaron et Hur vobiscum; si quid natum fuerit quaestionis, referetis ad eos ".
Exod 24:15 Cumque ascendisset Moyses in montem, operuit nubes montem;
Exod 24:16 et habitavit gloria Domini super Sinai tegens illum nube sex diebus; septimo autem die vocavit eum de medio caliginis.
Exod 24:17 Erat autem species gloriae Domini quasi ignis ardens super verticem montis in conspectu filiorum Israel.
Exod 24:18 Ingressusque Moyses medium nebulae ascendit in montem; et fuit ibi quadraginta diebus et quadraginta noctibus.
Exod 25:1 Locutusque est Dominus ad Moysen dicens:
Exod 25:2 " Loquere filiis Israel, ut tollant mihi donaria; ab omni homine, qui offert ultroneus, accipietis ea.
Exod 25:3 Haec sunt autem, quae accipere debetis: aurum et argentum et aes,
Exod 25:4 hyacinthum et purpuram coccumque et byssum, pilos caprarum
Exod 25:5 et pelles arietum rubricatas pellesque delphini et ligna acaciae,
Exod 25:6 oleum ad luminaria concinnanda, aromata in unguentum et in thymiama boni odoris,
Exod 25:7 lapides onychinos et gemmas ad ornandum ephod ac pectorale.
Exod 25:8 Facientque mihi sanctuarium, et habitabo in medio eorum.
Exod 25:9 Iuxta omnem similitudinem habitaculi, quam ostendam tibi, et omnium vasorum in cultum eius: sicque facietis illud.
Exod 25:10 Arcam de lignis acaciae compingent; cuius longitudo habeat duos semis cubitos, latitudo cubitum et dimidium, altitudo cubitum similiter ac semissem.
Exod 25:11 Et deaurabis eam auro mundissimo intus et foris; faciesque supra coronam auream per circuitum
Exod 25:12 et conflabis ei quattuor circulos aureos, quos pones in quattuor arcae pedibus: duo circuli sint in latere uno et duo in altero.
Exod 25:13 Facies quoque vectes de lignis acaciae et operies eos auro;
Exod 25:14 inducesque per circulos, qui sunt in arcae lateribus, ut portetur in eis;
Exod 25:15 qui semper erunt in circulis nec umquam extrahentur ab eis.
Exod 25:16 Ponesque in arcam testimonium, quod dabo tibi.
Exod 25:17 Facies et propitiatorium de auro mundissimo; duos cubitos et dimidium tenebit longitudo eius, et cubitum ac semissem latitudo.
Exod 25:18 Duos quoque cherubim aureos et productiles facies ex utraque parte propitiatorii,
Exod 25:19 cherub unus sit in latere uno et alter in altero; ex propitiatorio facies cherubim in utraque parte eius.
Exod 25:20 Expandent alas sursum et operient alis suis propitiatorium; respicientque se mutuo, versis vultibus in propitiatorium,
Exod 25:21 quo operienda est arca, in qua pones testimonium, quod dabo tibi.
Exod 25:22 Et conveniam te ibi et loquar ad te supra propitiatorium de medio duorum cherubim, qui erunt super arcam testimonii, cuncta, quae mandabo per te filiis Israel.
Exod 25:23 Facies et mensam de lignis acaciae habentem duos cubitos longitudinis et in latitudine cubitum et in altitudine cubitum ac semissem.
Exod 25:24 Et inaurabis eam auro purissimo; faciesque illi coronam auream per circuitum.
Exod 25:25 Facies quoque ei limbum altum quattuor digitis per circuitum et super illum coronam auream.
Exod 25:26 Quattuor quoque circulos aureos praeparabis et pones eos in quattuor angulis eiusdem mensae per singulos pedes.
Exod 25:27 Iuxta limbum erunt circuli aurei, ut mittantur vectes per eos, et possit mensa portari.
Exod 25:28 Ipsosque vectes facies de lignis acaciae et circumdabis auro, et per ipsos subvehitur mensa.
Exod 25:29 Parabis et acetabula ac phialas, vasa et cyathos, in quibus offerenda sunt libamina, ex auro purissimo.
Exod 25:30 Et pones super mensam panes propositionis in conspectu meo semper.
Exod 25:31 Facies et candelabrum ductile de auro mundissimo: basis et hastile eius, scyphi et sphaerulae ac flores in unum efformentur.
Exod 25:32 Sex calami egredientur de lateribus, tres ex uno latere et tres ex altero.
Exod 25:33 Tres scyphi quasi in nucis modum in calamo uno sphaerulaeque simul et flores; et tres similiter scyphi instar nucis in calamo altero sphaerulaeque simul et flores: hoc erit opus sex calamorum, qui producendi sunt de hastili.
Exod 25:34 In ipso autem hastili candelabri erunt quattuor scyphi in nucis modum sphaerulaeque et flores.
Exod 25:35 Singulae sphaerulae sub binis calamis per tria loca, qui simul sex fiunt, procedentes de hastili uno.
Exod 25:36 Sphaerulae igitur et calami unum cum ipso erunt, totum ductile de auro purissimo.
Exod 25:37 Facies et lucernas septem et pones eas super candelabrum, ut luceant in locum ex adverso.
Exod 25:38 Emunctoria quoque et vasa, in quibus emuncta condantur, fient de auro purissimo.
Exod 25:39 Omne pondus candelabri cum universis vasis suis habebit talentum auri purissimi.
Exod 25:40 Inspice et fac secundum exemplar, quod tibi in monte monstratum est.
Exod 26:1 Habitaculum vero ita facies: decem cortinas de bysso re torta et hyacintho ac purpura coccoque cum cherubim opere polymito facies.
Exod 26:2 Longitudo cortinae unius habebit viginti octo cubitos, latitudo quattuor cubitorum erit. Unius mensurae fient universae cortinae.
Exod 26:3 Quinque cortinae sibi iungentur mutuo, et aliae quinque nexu simili cohaerebunt.
Exod 26:4 Ansulas hyacinthinas in latere facies cortinae unius in extremitate iuncturae et similiter facies in latere cortinae extremae in iunctura altera.
Exod 26:5 Quinquaginta ansulas facies in cortina una et quinquaginta ansulas facies in summitate cortinae, quae est in iunctura altera, ita insertas, ut ansa contra ansam veniat.
Exod 26:6 Facies et quinquaginta fibulas aureas, quibus cortinarum vela iungenda sunt, ut unum habitaculum fiat.
Exod 26:7 Facies et saga cilicina undecim pro tabernaculo super habitaculum.
Exod 26:8 Longitudo sagi unius habebit triginta cubitos et latitudo quattuor; aequa erit mensura sagorum omnium.
Exod 26:9 E quibus quinque iunges seorsum et sex sibi mutuo copulabis, ita ut sextum sagum in fronte tecti duplices.
Exod 26:10 Facies et quinquaginta ansas in ora sagi ultimi iuncturae unius et quinquaginta ansas in ora sagi iuncturae alterius.
Exod 26:11 Facies et quinquaginta fibulas aeneas, quibus iungantur ansae, ut unum ex omnibus tabernaculum fiat.
Exod 26:12 Quod autem superfuerit in sagis, quae parantur tecto, id est unum sagum, quod amplius est, ex medietate eius operies posteriora habitaculi;
Exod 26:13 et cubitus ex una parte pendebit, et alter ex altera, qui plus est in longitudine sagorum tabernaculi utrumque latus habitaculi protegens.
Exod 26:14 Facies et operimentum aliud pro tabernaculo de pellibus arietum rubricatis et super hoc rursum aliud operimentum de pellibus delphini.
Exod 26:15 Facies et tabulas stantes habitaculi de lignis acaciae,
Exod 26:16 quae singulae denos cubitos in longitudine habeant et in latitudine singulos ac semissem.
Exod 26:17 In tabula una duo pedes fient, quibus tabula alteri tabulae conectatur; atque in hunc modum cunctae tabulae habitaculi parabuntur.
Exod 26:18 Quarum viginti erunt in latere meridiano, quod vergit ad austrum;
Exod 26:19 quibus quadraginta bases argenteas fundes, ut binae bases singulis pedibus singularum tabularum subiciantur.
Exod 26:20 In latere quoque secundo habitaculi, quod vergit ad aquilonem, viginti tabulae erunt,
Exod 26:21 quadraginta habentes bases argenteas; binae bases singulis tabulis supponentur.
Exod 26:22 Ad occidentalem vero plagam in tergo habitaculi facies sex tabulas;
Exod 26:23 et rursum alias duas, quae in angulis erigantur, post tergum habitaculi.
Exod 26:24 Eruntque geminae a deorsum usque sursum in compaginem unam; ita erit duabus istis, pro duabus angulis erunt.
Exod 26:25 Et erunt simul tabulae octo, bases earum argenteae sedecim, duabus basibus per unam tabulam supputatis.
Exod 26:26 Facies et vectes de lignis acaciae, quinque ad continendas tabulas in uno latere habitaculi
Exod 26:27 et quinque alios in altero et eiusdem numeri in tergo ad occidentalem plagam;
Exod 26:28 vectis autem medius transibit per medias tabulas a summo usque ad summum.
Exod 26:29 Ipsasque tabulas deaurabis et fundes eis anulos aureos, per quos vectes tabulata contineant, quos operies laminis aureis.
Exod 26:30 Et eriges habitaculum iuxta exemplar, quod tibi in monte monstratum est.
Exod 26:31 Facies et velum de hyacintho et purpura coccoque et bysso retorta, opere polymito, cum cherubim intextis.
Exod 26:32 Quod appendes in quattuor columnis de lignis acaciae, quae ipsae quidem deauratae erunt et habebunt uncos aureos, sed bases argenteas.
Exod 26:33 Inseres autem velum subter fibulas, intra quod pones arcam testimonii et quo sanctum et sanctum sanctorum dividentur.
Exod 26:34 Pones et propitiatorium super arcam testimonii in sancto sanctorum
Exod 26:35 mensamque extra velum et contra mensam candelabrum in latere habitaculi meridiano; mensa enim stabit in parte aquilonis.
Exod 26:36 Facies et velum in introitu tabernaculi de hyacintho et purpura coccoque et bysso retorta opere plumarii.
Exod 26:37 Et quinque columnas deaurabis lignorum acaciae, ante quas ducetur velum, quarum erunt unci aurei et bases aeneae.
Exod 27:1 Facies et altare de lignis acaciae, quod habebit quinque cubitos in longitudine et totidem in latitudine, id est quadrum, et tres cubitos in altitudine.
Exod 27:2 Cornua autem per quattuor angulos ex ipso erunt, et operies illud aere.
Exod 27:3 Faciesque in usus eius lebetes ad suscipiendos cineres et vatilla et pateras atque fuscinulas et ignium receptacula; omnia vasa ex aere fabricabis.
Exod 27:4 Craticulamque facies ei in modum retis aeneam, per cuius quattuor angulos erunt quattuor anuli aenei,
Exod 27:5 et pones eam subter marginem altaris; eritque craticula usque ad altaris medium.
Exod 27:6 Facies et vectes altaris de lignis acaciae duos, quos operies laminis aeneis,
Exod 27:7 et induces per anulos; eruntque ex utroque latere altaris ad portandum.
Exod 27:8 Cavum ex tabulis facies illud; sicut tibi in monte monstratum est, sic facient.
Exod 27:9 Facies et atrium habitaculi, in cuius plaga australi contra meridiem erunt tentoria de bysso retorta: centum cubitos unum latus tenebit in longitudine
Exod 27:10 et columnas viginti et bases totidem aeneas et uncos columnarum anulosque earum argenteos.
Exod 27:11 Similiter in latere aquilonis: per longum erunt tentoria centum cubitorum, columnae viginti et bases aeneae eiusdem numeri et unci columnarum anulique earum argentei.
Exod 27:12 In latitudine vero atrii, quae respicit ad occidentem, erunt tentoria per quinquaginta cubitos et columnae decem basesque totidem.
Exod 27:13 In ea quoque atrii latitudine, quae respicit ad orientem, quinquaginta cubiti erunt,
Exod 27:14 in quibus quindecim cubitorum tentoria lateri uno deputabuntur columnaeque tres et bases totidem;
Exod 27:15 et in latere altero erunt tentoria, cubitos obtinentia quindecim, columnae tres et bases totidem.
Exod 27:16 In introitu vero atrii fiet velum cubitorum viginti, ex hyacintho et purpura coccoque et bysso retorta opere plumarii; columnas habebit quattuor cum basibus totidem.
Exod 27:17 Omnes columnae atrii per circuitum cinctae erunt anulis argenteis, et unci earum erunt argentei et bases aeneae.
Exod 27:18 In longitudine occupabit atrium cubitos centum, in latitudine quinquaginta, altitudo quinque cubitorum erit; fietque de bysso retorta, et habebit bases aeneas.
Exod 27:19 Cuncta vasa habitaculi in omnes usus eius et omnes paxillos eius et omnes paxillos atrii ex aere facies.
Exod 27:20 Praecipe filiis Israel, ut afferant tibi oleum de arboribus olivarum purissimum piloque contusum, ut ardeat lucerna semper
Exod 27:21 in tabernaculo conventus, extra velum, quod oppansum est testimonio. Et parabunt eam Aaron et filii eius, ut a vespere usque mane luceat coram Domino. Perpetuus erit cultus per successiones eorum a filiis Israel.
Exod 28:1 Applica quoque ad te Aaron fratrem tuum cum filiis suis de medio filiorum Israel, ut sacerdotio fungantur mihi: Aaron, Nadab et Abiu, Eleazar et Ithamar.
Exod 28:2 Faciesque vestes sanctas Aaron fratri tuo in gloriam et decorem;
Exod 28:3 et loqueris cunctis sapientibus corde, quos replevi spiritu prudentiae, ut faciant vestes Aaron, in quibus sanctificatus ministret mihi.
Exod 28:4 Haec autem erunt vestimenta, quae facient: pectorale et ephod, tunicam et subuculam textam, tiaram et balteum. Facient vestimenta sancta Aaron fratri tuo et filiis eius, ut sacerdotio fungantur mihi;
Exod 28:5 accipientque aurum et hyacinthum et purpuram coccumque et byssum.
Exod 28:6 Facient autem ephod de auro et hyacintho ac purpura coccoque bysso retorta opere polymito.
Exod 28:7 Duas fascias umerales habebit et in utroque latere summitatum suarum copulabitur cum eis.
Exod 28:8 Et balteus super ephod ad constringendum, eiusdem operis et unum cum eo, erit ex auro et hyacintho et purpura coccoque et bysso retorta.
Exod 28:9 Sumesque duos lapides onychinos et sculpes in eis nomina filiorum Israel:
Exod 28:10 sex nomina in lapide uno et sex reliqua in altero, iuxta ordinem nativitatis eorum.
Exod 28:11 Opere sculptoris et caelatura gemmarii sculpes eos nominibus filiorum Israel, inclusos textura aurea;
Exod 28:12 et pones duos lapides super fascias umerales ephod, lapides memorialis filiorum Israel. Portabitque Aaron nomina eorum coram Domino super utrumque umerum ob recordationem.
Exod 28:13 Facies ergo margines textas ex auro
Exod 28:14 et duas catenulas ex auro purissimo quasi funiculos opus tortile et inseres catenulas tortas marginibus.
Exod 28:15 Pectorale quoque iudicii facies opere polymito, iuxta texturam ephod, ex auro, hyacintho et purpura coccoque et bysso retorta.
Exod 28:16 Quadrangulum erit et duplex; mensuram palmi habebit tam in longitudine quam in latitudine.
Exod 28:17 Ponesque in eo quattuor ordines lapidum: in primo versu erit lapis sardius et topazius et smaragdus;
Exod 28:18 in secundo carbunculus, sapphirus et iaspis;
Exod 28:19 in tertio hyacinthus, achates et amethystus;
Exod 28:20 in quarto chrysolithus, onychinus et beryllus. Inclusi auro erunt per ordines suos.
Exod 28:21 Habebuntque nomina filiorum Israel: duodecim nominibus caelabuntur, singuli lapides nominibus singulorum per duodecim tribus.
Exod 28:22 Facies in pectorali catenas quasi funiculos, opus tortile, ex auro purissimo;
Exod 28:23 et duos anulos aureos, quos pones in utraque pectoralis summitate;
Exod 28:24 catenasque aureas iunges anulis, qui sunt in marginalibus eius;
Exod 28:25 et ipsarum catenarum extrema duobus copulabis marginibus in fasciis umeralibus ephod in parte eius anteriore.
Exod 28:26 Facies et duos anulos aureos, quos pones in summitatibus pectoralis in ora interiore, quae respicit ephod.
Exod 28:27 Necnon et alios duos anulos aureos, qui ponendi sunt in utraque fascia umerali ephod deorsum, versus partem anteriorem eius iuxta iuncturam eius supra balteum ephod,
Exod 28:28 et stringatur pectorale anulis suis cum anulis ephod vitta hyacinthina, ut maneat supra balteum ephod, et a se invicem pectorale et ephod nequeant separari.
Exod 28:29 Portabitque Aaron nomina filiorum Israel in pectorali iudicii super cor suum, quando ingredietur sanctuarium: memoriale coram Domino in aeternum.
Exod 28:30 Pones autem in pectorali iudicii Urim et Tummim, quae erunt super cor Aaron, quando ingredietur coram Domino; et gestabit iudicium filiorum Israel super cor suum in conspectu Domini semper.
Exod 28:31 Facies et pallium ephod totum hyacinthinum,
Exod 28:32 in cuius medio supra erit capitium et ora per gyrum eius textilis, sicut in capitio loricae, ne rumpatur.
Exod 28:33 Deorsum vero, ad pedes eiusdem pallii per circuitum, quasi mala punica facies ex hyacintho et purpura et cocco, mixtis in medio tintinnabulis aureis;
Exod 28:34 ita ut sit tintinnabulum aureum inter singula mala punica.
Exod 28:35 Et vestietur eo Aaron in officio ministerii, ut audiatur sonitus, quando ingreditur et egreditur sanctuarium in conspectu Domini, et non moriatur.
Exod 28:36 Facies et laminam de auro purissimo, in qua sculpes opere caelatoris: "Sanctum Domino".
Exod 28:37 Ligabisque eam vitta hyacinthina, et erit super tiaram
Exod 28:38 super frontem Aaron. Portabitque Aaron iniquitatem contra sancta, quae sanctificabunt filii Israel in cunctis muneribus et donariis suis. Eritque lamina semper in fronte eius, ut placatus eis sit Dominus.
Exod 28:39 Texesque tunicam bysso et tiaram byssinam facies et balteum opere plumarii.
Exod 28:40 Porro filiis Aaron tunicas lineas parabis et balteos ac mitras in gloriam et decorem;
Exod 28:41 vestiesque his omnibus Aaron fratrem tuum et filios eius cum eo. Et unges eos et implebis manus eorum sanctificabisque illos, ut sacerdotio fungantur mihi.
Exod 28:42 Facies eis et feminalia linea, ut operiant carnem turpitudinis suae a renibus usque ad femora;
Exod 28:43 et utentur eis Aaron et filii eius, quando ingredientur tabernaculum conventus, vel quando appropinquant ad altare, ut ministrent in sanctuario, ne iniquitatis rei moriantur: legitimum sempiternum erit Aaron et semini eius post eum.
Exod 29:1 Sed et hoc facies eis, ut mihi in sacerdotio consecrentur: tolle vitulum unum de armento et arietes duos immaculatos
Exod 29:2 panesque azymos et crustulas absque fermento, quae conspersa sint oleo, lagana quoque azyma oleo lita; de simila triticea cuncta facies
Exod 29:3 et posita in canistro offeres, vitulum quoque et duos arietes.
Exod 29:4 Aaron ac filios eius applicabis ad ostium tabernaculi conventus. Cumque laveris patrem cum filiis suis aqua,
Exod 29:5 indues Aaron vestimentis suis, id est subucula et tunica ephod et ephod et pectorali, quod constringes ei cingulo ephod;
Exod 29:6 et pones tiaram in capite eius et diadema sanctum super tiaram
Exod 29:7 et oleum unctionis fundes super caput eius; atque hoc ritu consecrabitur.
Exod 29:8 Filios quoque illius applicabis et indues tunicis lineis cingesque balteo
Exod 29:9 et impones eis mitras; eruntque sacerdotes mihi iure perpetuo.Postquam impleveris manus Aaron et filiorum eius,
Exod 29:10 applicabis et vitulum coram tabernaculo conventus; imponentque Aaron et filii eius manus super caput illius,
Exod 29:11 et mactabis eum in conspectu Domini, iuxta ostium tabernaculi conventus.
Exod 29:12 Sumptumque de sanguine vituli, pones super cornua altaris digito tuo, reliquum autem sanguinem fundes iuxta basim eius.
Exod 29:13 Sumes et adipem totum, qui operit intestina, et reticulum iecoris ac duos renes et adipem, qui super eos est, et offeres comburens super altare;
Exod 29:14 carnes vero vituli et corium et fimum combures foris extra castra, eo quod pro peccato sit.
Exod 29:15 Unum quoque arietem sumes, super cuius caput ponent Aaron et filii eius manus;
Exod 29:16 quem cum mactaveris, tolles sanguinem eius et fundes super altare per circuitum.
Exod 29:17 Ipsum autem arietem secabis in frusta lotaque intestina eius ac pedes pones super concisas carnes et super caput illius.
Exod 29:18 Et adolebis totum arietem super altare: holocaustum est Domino, odor suavissimus, incensum est Domino.
Exod 29:19 Tolles quoque arietem alterum, super cuius caput Aaron et filii eius ponent manus;
Exod 29:20 quem cum immolaveris, sumes de sanguine ipsius et pones super extremum auriculae dextrae Aaron et filiorum eius et super pollices manus eorum ac pedis dextri; fundesque sanguinem super altare per circuitum.
Exod 29:21 Cumque tuleris de sanguine, qui est super altare, et de oleo unctionis, asperges Aaron et vestes eius, filios et vestimenta eorum cum ipso. Et sanctus erit ipse et vestimenta eius et filii eius et vestimenta eorum cum ipso.
Exod 29:22 Tollesque adipem de ariete et caudam et arvinam, quae operit intestina, ac reticulum iecoris et duos renes atque adipem, qui super eos est, armumque dextrum, eo quod sit aries consecrationis,
Exod 29:23 tortamque panis unam, crustulam unam conspersam oleo, laganum unum de canistro azymorum, quod positum est in conspectu Domini;
Exod 29:24 ponesque omnia super manus Aaron et filiorum eius, ut agitent ea coram Domino.
Exod 29:25 Suscipiesque universa de manibus eorum et incendes in altari super holocausto in odorem suavissimum in conspectu Domini; quia incensum est Domino.
Exod 29:26 Sumes quoque pectusculum de ariete, quo initiatus est Aaron, elevabisque illud coram Domino; et cedet in partem tuam.
Exod 29:27 Sanctificabisque pectusculum elevatum et armum oblatum, quem de ariete separasti,
Exod 29:28 quo initiatus est Aaron et filii eius; cedentque in partem Aaron et filiorum eius iure perpetuo a filiis Israel; quia oblatio est et oblatio erit a filiis Israel de victimis eorum pacificis, oblatio eorum Domino.
Exod 29:29 Vestem autem sanctam, qua utetur Aaron, habebunt filii eius post eum, ut ungantur in ea, et impleantur in ea manus eorum.
Exod 29:30 Septem diebus utetur illa, qui pontifex pro eo fuerit constitutus de filiis eius, qui ingredietur tabernaculum conventus, ut ministret in sanctuario.
Exod 29:31 Arietem autem consecrationis tolles et coques carnes eius in loco sancto.
Exod 29:32 Et vescetur Aaron et filii eius carnibus arietis et panibus, qui sunt in canistro, in vestibulo tabernaculi conventus.
Exod 29:33 Et comedent ea, quibus expiatio facta fuerit ad implendum manus eorum, ad sanctificandum eos. Alienigena non vescetur ex eis, quia sancta sunt.
Exod 29:34 Quod si remanserit de carnibus consecrationis sive de panibus usque mane, combures reliquias igni; non comedentur, quia sancta sunt.
Exod 29:35 Omnia, quae praecepi tibi, facies super Aaron et filiis eius. Septem diebus consecrabis manus eorum
Exod 29:36 et vitulum pro peccato offeres per singulos dies ad expiandum. Mundabisque altare expians illud et unges illud in sanctificationem.
Exod 29:37 Septem diebus expiabis altare et sanctificabis; et erit sanctum sanctorum: omnis, qui tetigerit illud, sanctificabitur.
Exod 29:38 Hoc est quod facies in altari: agnos anniculos duos per singulos dies iugiter,
Exod 29:39 unum agnum mane et alterum vespere;
Exod 29:40 decimam partem similae conspersae oleo tunso, quod habeat mensuram quartam partem hin, et vinum ad libandum eiusdem mensurae in agno uno.
Exod 29:41 Alterum vero agnum offeres ad vesperam iuxta ritum matutinae oblationis et libationis in odorem suavitatis, incensum Domino,
Exod 29:42 holocaustum perpetuum in generationes vestras, ad ostium tabernaculi conventus coram Domino, ubi conveniam vos, ut loquar ad te.
Exod 29:43 Ibi conveniam filios Israel, et sanctificabitur locus in gloria mea.
Exod 29:44 Sanctificabo et tabernaculum conventus cum altari et Aaron cum filiis eius, ut sacerdotio fungantur mihi.
Exod 29:45 Et habitabo in medio filiorum Israel eroque eis Deus;
Exod 29:46 et scient quia ego Dominus Deus eorum, qui eduxi eos de terra Aegypti, ut manerem inter illos: ego Dominus Deus ipsorum.
Exod 30:1 Facies quoque altare ad adolendum thymiama de lignis acaciae
Exod 30:2 habens cubitum longitudinis et alterum latitudinis, id est quadrangulum, et duos cubitos in altitudine; cornua ex ipso procedent.
Exod 30:3 Vestiesque illud auro purissimo, tam craticulam eius quam parietes per circuitum et cornua. Faciesque ei coronam aureolam per gyrum
Exod 30:4 et duos anulos aureos sub corona in duobus lateribus, ut mittantur in eos vectes, et altare portetur.
Exod 30:5 Ipsos quoque vectes facies de lignis acaciae et inaurabis.
Exod 30:6 Ponesque altare contra velum, quod ante arcam pendet testimonii, coram propitiatorio, quo tegitur testimonium, ubi conveniam ad te.
Exod 30:7 Et adolebit incensum super eo Aaron suave fragrans mane. Quando componet lucernas, incendet illud;
Exod 30:8 et quando collocabit eas ad vesperum, uret thymiama sempiternum coram Domino in generationes vestras.
Exod 30:9 Non offeretis super eo thymiama compositionis alterius nec holocaustum nec oblationem, nec libabitis libamina.
Exod 30:10 Et expiabit Aaron super cornua eius semel per annum in sanguine sacrificii pro peccato; et placabit super eo in generationibus vestris: sanctum sanctorum erit Domino ".
Exod 30:11 Locutusque est Dominus ad Moysen dicens:
Exod 30:12 " Quando tuleris summam filiorum Israel iuxta numerum, dabunt singuli pretium expiationis pro animabus suis Domino; et non erit plaga in eis, cum fuerint recensiti.
Exod 30:13 Hoc autem dabit omnis, qui transit ad censum, dimidium sicli iuxta mensuram sanctuarii ­ siclus viginti obolos habet ­; media pars sicli offeretur Domino.
Exod 30:14 Qui habetur in numero a viginti annis et supra, dabit pretium;
Exod 30:15 dives non addet ad medium sicli, et pauper nihil minuet, quando dabitis oblationem Domino in expiationem animarum vestrarum.
Exod 30:16 Susceptamque expiationis pecuniam, quae collata est a filiis Israel, trades in usus tabernaculi conventus, ut sit monumentum eorum coram Domino et propitietur animabus illorum ".
Exod 30:17 Locutusque est Dominus ad Moysen dicens:
Exod 30:18 " Facies et labrum aeneum cum basi aenea ad lavandum; ponesque illud inter tabernaculum conventus et altare. Et, missa aqua,
Exod 30:19 lavabunt in eo Aaron et filii eius manus suas ac pedes.
Exod 30:20 Quando ingressuri sunt tabernaculum conventus, lavabunt se aqua, ne moriantur; vel quando accessuri sunt ad altare, ut ministrent, ut adoleant victimam Domino.
Exod 30:21 Et lavabunt manus et pedes, ne moriantur: legitimum sempiternum erit, ipsi et semini eius per successiones ".
Exod 30:22 Locutusque est Dominus ad Moysen
Exod 30:23 dicens: " Sume tibi aromata prima myrrhae electae quingentos siclos et cinnamomi boni odoris medium, id est ducentos quinquaginta siclos, calami suave olentis similiter ducentos quinquaginta,
Exod 30:24 casiae autem quingentos siclos, in pondere sanctuarii, olei de olivetis mensuram hin.
Exod 30:25 Faciesque unctionis oleum sanctum, unguentum compositum opere unguentarii; unctionis oleum sanctum erit.
Exod 30:26 Et unges ex eo tabernaculum conventus et arcam testamenti
Exod 30:27 mensamque cum vasis suis, candelabrum et utensilia eius, altaria thymiamatis
Exod 30:28 et holocausti et universam supellectilem, quae ad cultum eorum pertinet, et labrum cum basi sua.
Exod 30:29 Sanctificabisque omnia, et erunt sancta sanctorum: qui tetigerit ea, sanctificabitur.
Exod 30:30 Aaron et filios eius unges sanctificabisque eos, ut sacerdotio fungantur mihi.
Exod 30:31 Filiis quoque Israel dices: Hoc oleum unctionis sanctum erit mihi in generationes vestras.
Exod 30:32 Caro hominis non ungetur ex eo, et iuxta compositionem eius non facietis aliud, quia sanctum est et sanctum erit vobis.
Exod 30:33 Homo quicumque tale composuerit et dederit ex eo super alienum, exterminabitur de populo suo ".
Exod 30:34 Dixitque Dominus ad Moysen: " Sume tibi aromata, stacten et onycha, galbanum boni odoris et tus lucidissimum; aequalis ponderis erunt omnia.
Exod 30:35 Faciesque thymiama compositum opere unguentarii, sale conditum et purum et sanctum.
Exod 30:36 Cumque in tenuissimum pulverem ex parte contuderis, pones ex eo coram testimonio in tabernaculo conventus, in quo conveniam ad te: sanctum sanctorum erit vobis thymiama.
Exod 30:37 Talem compositionem non facietis in usus vestros, quia tibi sanctum erit pro Domino;
Exod 30:38 homo quicumque fecerit simile, ut odore illius perfruatur, peribit de populis suis ".
Exod 31:1 Locutusque est Dominus ad Moysen dicens:
Exod 31:2 " Ecce voca vi ex nomine Beseleel filium Uri filii Hur de tribu Iudae
Exod 31:3 et implevi eum spiritu Dei, sapientia et intellegentia et scientia in omni opere
Exod 31:4 ad excogitandum, quidquid fabrefieri potest ex auro et argento et aere,
Exod 31:5 ad scindendum et includendum gemmas et ad sculpendum ligna, ad faciendum omne opus;
Exod 31:6 dedique ei socium Ooliab filium Achisamech de tribu Dan et in corde omnis eruditi posui sapientiam, ut faciant cuncta, quae praecepi tibi:
Exod 31:7 tabernaculum conventus et arcam testimonii et propitiatorium, quod super eam est, et cuncta vasa tabernaculi
Exod 31:8 mensamque et vasa eius, candelabrum purissimum cum vasis suis et altaria thymiamatis
Exod 31:9 et holocausti et omnia vasa eorum, labrum cum basi sua
Exod 31:10 et vestes textas et vestes sanctas Aaron sacerdoti et vestes filiorum eius, ut fungantur officio suo in sacris,
Exod 31:11 oleum unctionis et thymiama aromatum in sanctuario: omnia, quae praecepi tibi, facient ".
Exod 31:12 Et locutus est Dominus ad Moysen dicens:
Exod 31:13 " Loquere filiis Israel et dices ad eos: Videte ut sabbatum meum custodiatis, quia signum est inter me et vos in generationibus vestris, ut sciatis quia ego Dominus, qui sanctifico vos.
Exod 31:14 Custodite sabbatum, sanctum est enim vobis. Qui polluerit illud, morte morietur; qui fecerit in eo opus, peribit anima illius de medio populi sui.
Exod 31:15 Sex diebus facietis opus; in die septimo sabbatum est, requies sancta Domino: omnis, qui fecerit opus in hac die, morietur.
Exod 31:16 Custodiant filii Israel sabbatum et celebrent illud in generationibus suis: pactum est sempiternum
Exod 31:17 inter me et filios Israel signumque perpetuum; sex enim diebus fecit Dominus caelum et terram et in septimo ab opere cessavit et respiravit ".
Exod 31:18 Deditque Dominus Moysi, completis huiuscemodi sermonibus in monte Sinai, duas tabulas testimonii lapideas scriptas digito Dei.
Exod 32:1 Videns autem populus quod moram faceret descendendi de monte Moyses, congregatus ad Aaron dixit: " Surge, fac nobis deos, qui nos praecedant; Moysi enim, huic viro, qui nos eduxit de terra Aegypti, ignoramus quid acciderit ".
Exod 32:2 Dixitque ad eos Aaron: " Tollite inaures aureas de uxorum filiorumque et filiarum vestrarum auribus et afferte ad me ".
Exod 32:3 Fecitque omnis populus, quae iusserat, deferens inaures ad Aaron.
Exod 32:4 Quas cum ille accepisset, formavit stilo imaginem et fecit ex eis vitulum conflatilem. Dixeruntque: " Hi sunt dii tui, Israel, qui te eduxerunt de terra Aegypti! ".
Exod 32:5 Quod cum vidisset Aaron, aedificavit altare coram eo et praeconis voce clamavit dicens: " Cras sollemnitas Domini est ".
Exod 32:6 Surgen tesque mane altero die obtulerunt holocausta et hostias pacificas; et sedit populus manducare et bibere et surrexerunt ludere.
Exod 32:7 Locutus est autem Dominus ad Moysen: " Vade, descende; peccavit populus tuus, quem eduxisti de terra Aegypti.
Exod 32:8 Recesserunt cito de via, quam praecepi eis, feceruntque sibi vitulum conflatilem et adoraverunt atque immolantes ei hostias dixerunt: "Isti sunt dii tui, Israel, qui te eduxerunt de terra Aegypti!" ".
Exod 32:9 Rursumque ait Dominus ad Moysen: " Cerno quod populus iste durae cervicis sit;
Exod 32:10 dimitte me, ut irascatur furor meus contra eos et deleam eos faciamque te in gentem magnam ".
Exod 32:11 Moyses autem orabat Dominum Deum suum dicens: " Cur, Domine, irascitur furor tuus contra populum tuum, quem eduxisti de terra Aegypti in fortitudine magna et in manu robusta?
Exod 32:12 Ne, quaeso, dicant Aegyptii: "Callide eduxit eos, ut interficeret in montibus et deleret e terra". Quiescat ira tua, et esto placabilis super nequitia populi tui.
Exod 32:13 Recordare Abraham, Isaac et Israel servorum tuorum, quibus iurasti per temetipsum dicens: "Multiplicabo semen vestrum sicut stellas caeli; et universam terram hanc, de qua locutus sum, dabo semini vestro, et possidebitis eam semper" ".
Exod 32:14 Placatusque est Dominus, ne faceret malum, quod locutus fuerat adversus populum suum.
Exod 32:15 Et reversus est Moyses de monte portans duas tabulas testimonii in manu sua scriptas ex utraque parte
Exod 32:16 et factas opere Dei; scriptura quoque Dei erat sculpta in tabulis.
Exod 32:17 Audiens autem Iosue tumultum populi vociferantis dixit ad Moysen: " Ululatus pugnae auditur in castris ".
Exod 32:18 Qui respondit:" Non est clamor vincentiumneque clamor fugientium,sed clamorem cantantiumego audio ".
Exod 32:19 Cumque appropinquasset ad castra, vidit vitulum et choros; iratusque valde proiecit de manu tabulas et confregit eas ad radices montis.
Exod 32:20 Arripiensque vitulum, quem fecerant, combussit et contrivit usque ad pulverem, quem sparsit in aquam et dedit ex eo potum filiis Israel.
Exod 32:21 Dixitque ad Aaron: " Quid tibi fecit hic populus, ut induceres super eum peccatum maximum? ".
Exod 32:22 Cui ille respondit: " Ne indignetur dominus meus; tu enim nosti populum istum, quod pronus sit ad malum.
Exod 32:23 Dixerunt mihi: "Fac nobis deos, qui nos praecedant; huic enim Moysi, qui nos eduxit de terra Aegypti, nescimus quid acciderit".
Exod 32:24 Quibus ego dixi: Quis vestrum habet aurum? Abstulerunt et dederunt mihi, et proieci illud in ignem; egressusque est hic vitulus ".
Exod 32:25 Vidit ergo Moyses populum quod esset effrenatus; relaxaverat enim ei Aaron frenum in ludibrium hostium eorum.
Exod 32:26 Et stans in porta castrorum ait: " Si quis est Domini, iungatur mihi! ". Congregatique sunt ad eum omnes filii Levi.
Exod 32:27 Quibus ait: " Haec dicit Dominus, Deus Israel: Ponat unusquisque gladium super femur suum. Ite et redite de porta usque ad portam per medium castrorum, et occidat unusquisque fratrem et amicum et proximum suum ".
Exod 32:28 Fecerunt filii Levi iuxta sermonem Moysi; cecideruntque de populo in die illa quasi tria milia hominum.
Exod 32:29 Et ait Moyses: " Implestis manus vestras hodie Domino unusquisque in filio et in fratre suo, ut detur vobis benedictio ".
Exod 32:30 Facto autem altero die, locutus est Moyses ad populum: " Peccastis peccatum maximum; ascendam ad Dominum, si quo modo quivero eum deprecari pro scelere vestro ".
Exod 32:31 Reversusque ad Dominum ait: " Obsecro, peccavit populus iste peccatum maximum, feceruntque sibi deos aureos; aut dimitte eis hanc noxam
Exod 32:32 aut, si non facis, dele me de libro tuo, quem scripsisti ".
Exod 32:33 Cui respondit Dominus: " Qui peccaverit mihi, delebo eum de libro meo.
Exod 32:34 Tu autem vade et duc populum istum, quo locutus sum tibi: angelus meus praecedet te; ego autem in die ultionis visitabo et hoc peccatum eorum ".
Exod 32:35 Percussit ergo Dominus populum pro reatu vituli, quem fecerat Aaron.
Exod 33:1 Locutusque est Dominus ad Moysen: " Vade, ascende de loco isto, tu et populus tuus, quem eduxisti de terra Aegypti, in terram, quam iuravi Abraham, Isaac et Iacob dicens: Semini tuo dabo eam.
Exod 33:2 Et mittam praecursorem tui angelum et eiciam Chananaeum et Amorraeum et Hetthaeum et Pherezaeum et Hevaeum et Iebusaeum,
Exod 33:3 et intres in terram fluentem lacte et melle. Non enim ascendam tecum, quia populus durae cervicis es, ne forte disperdam te in via ".
Exod 33:4 Audiens populus sermonem hunc pessimum luxit, et nullus ex more indutus est cultu suo.
Exod 33:5 Dixitque Dominus ad Moysen: " Loquere filiis Israel: Populus durae cervicis es; uno momento, si ascendam in medio tui, delebo te. Nunc autem depone ornatum tuum, ut sciam quid faciam tibi ".
Exod 33:6 Deposuerunt ergo filii Israel ornatum suum a monte Horeb.
Exod 33:7 Moyses autem tollens tabernaculum tetendit ei extra castra procul; vocavitque nomen eius Tabernaculum conventus. Et omnis, qui quaerebat Dominum, egrediebatur ad tabernaculum conventus extra castra.
Exod 33:8 Cumque egrederetur Moyses ad tabernaculum, surgebat universa plebs, et stabat unusquisque in ostio papilionis sui; aspiciebantque tergum Moysi, donec ingrederetur tabernaculum.
Exod 33:9 Ingresso autem illo tabernaculum, descendebat columna nubis et stabat ad ostium; loquebaturque cum Moyse,
Exod 33:10 cernentibus universis quod columna nubis staret ad ostium tabernaculi. Stabantque ipsi et adorabant per fores tabernaculorum suorum.
Exod 33:11 Loquebatur autem Dominus ad Moysen facie ad faciem, sicut solet loqui homo ad amicum suum. Cumque ille reverteretur in castra, minister eius Iosue filius Nun puer non recedebat de medio tabernaculi.
Exod 33:12 Dixit autem Moyses ad Dominum: " Praecipis, ut educam populum istum, et non indicas mihi, quem missurus es mecum; cum dixeris: "Novi te ex nomine, et invenisti gratiam coram me".
Exod 33:13 Si ergo inveni gratiam in conspectu tuo, ostende mihi viam tuam, ut sciam te et inveniam gratiam ante oculos tuos; respice quia populus tuus est natio haec ".
Exod 33:14 Dixitque Dominus: " Facies mea ibit, et requiem dabo tibi ".
Exod 33:15 Et ait Moyses: " Si non tu ipse eas, ne educas nos de loco isto;
Exod 33:16 in quo enim scietur me et populum tuum invenisse gratiam in conspectu tuo, nisi ambulaveris nobiscum, ut glorificemur ego et populus tuus prae omnibus populis, qui habitant super terram? ".
Exod 33:17 Dixitque Dominus ad Moysen: " Et verbum istud, quod locutus es, faciam; invenisti enim gratiam coram me, et teipsum novi ex nomine ".
Exod 33:18 Qui ait: " Ostende mihi gloriam tuam ".
Exod 33:19 Respondit: " Ego ostendam omne bonum tibi et vocabo in nomine Domini coram te; et miserebor, cui voluero, et clemens ero, in quem mihi placuerit ".
Exod 33:20 Rursumque ait: " Non poteris videre faciem meam; non enim videbit me homo et vivet ".
Exod 33:21 Et iterum: " Ecce, inquit, est locus apud me, stabis super petram;
Exod 33:22 cumque transibit gloria mea, ponam te in foramine petrae et protegam dextera mea, donec transeam;
Exod 33:23 tollamque manum meam, et videbis posteriora mea; faciem autem meam videre non poteris ".
Exod 34:1 Dixitque Dominus ad Moy sen: " Praecide tibi duas ta bulas lapideas instar priorum, et scribam super eas verba, quae habuerunt tabulae, quas fregisti.
Exod 34:2 Esto paratus mane, ut ascendas statim in montem Sinai; stabisque mihi super verticem montis.
Exod 34:3 Nullus ascendat tecum, nec videatur quispiam per totum montem; oves quoque et boves non pascantur e contra ".
Exod 34:4 Excidit ergo duas tabulas lapideas, quales antea fuerant; et de nocte consurgens ascendit in montem Sinai, sicut praeceperat ei Dominus, portans secum tabulas.
Exod 34:5 Cumque descendisset Dominus per nubem, stetit cum eo vocans in nomine Domini.
Exod 34:6 Et transiens coram eo clamavit: " Dominus, Dominus Deus, misericors et clemens, patiens et multae miserationis ac verax,
Exod 34:7 qui custodit misericordiam in milia, qui aufert iniquitatem et scelera atque peccata, nihil autem impunitum sinit, qui reddit iniquitatem patrum in filiis ac nepotibus in tertiam et quartam progeniem ".
Exod 34:8 Festinusque Moyses curvatus est pronus in terram et adorans
Exod 34:9 ait: " Si inveni gratiam in conspectu tuo, Domine, obsecro, ut gradiaris nobiscum; populus quidem durae cervicis est, sed tu auferes iniquitates nostras atque peccata nosque possidebis ".
Exod 34:10 Respondit Dominus: " Ego inibo pactum coram universo populo tuo; mirabilia faciam, quae numquam visa sunt super totam terram nec in ullis gentibus, ut cernat cunctus populus, in cuius es medio, opus Domini terribile, quod facturus sum tecum.
Exod 34:11 Observa cuncta, quae hodie mando tibi: ego ipse eiciam ante faciem tuam Amorraeum et Chananaeum et Hetthaeum, Pherezaeum quoque et Hevaeum et Iebusaeum.
Exod 34:12 Cave, ne umquam cum habitatoribus terrae, quam intraveris, iungas amicitias, quae tibi sint in ruinam;
Exod 34:13 sed aras eorum destrue, confringe lapides palosque succide.
Exod 34:14 Noli adorare deum alienum: Dominus Zelotes nomen eius, Deus est aemulator.
Exod 34:15 Ne ineas pactum cum hominibus illarum regionum, ne, cum fornicati fuerint cum diis suis et sacrificaverint eis, vocet te quispiam, et comedas de immolatis.
Exod 34:16 Nec uxorem de filiabus eorum accipies filiis tuis, ne, postquam ipsae fuerint fornicatae cum diis suis, fornicari faciant et filios tuos in deos suos.
Exod 34:17 Deos conflatiles non facies tibi.
Exod 34:18 Sollemnitatem Azymorum custodies: septem diebus vesceris azymis, sicut praecepi tibi, in tempore constituto mensis Abib; mense enim verni temporis egressus es de Aegypto.
Exod 34:19 Omne, quod aperit vulvam generis masculini, meum erit; de cuncto grege tuo tam de bobus quam de ovibus meum erit.
Exod 34:20 Primogenitum asini redimes ove, sin autem nec pretium pro eo dederis, franges cervicem eius. Primogenitum filiorum tuorum redimes; nec apparebis in conspectu meo vacuus.
Exod 34:21 Sex diebus operaberis, die septimo cessabis etiam arare et metere.
Exod 34:22 Sollemnitatem Hebdomadarum facies tibi in primitiis frugum messis tuae triticeae et sollemnitatem Collectae, quando, redeunte anni tempore, cuncta conduntur.
Exod 34:23 Tribus temporibus anni apparebit omne masculinum tuum in conspectu omnipotentis Domini, Dei Israel.
Exod 34:24 Cum enim tulero gentes a facie tua et dilatavero terminos tuos, nullus insidiabitur terrae tuae, ascendente te et apparente in conspectu Domini Dei tui ter in anno.
Exod 34:25 Non immolabis super fermento sanguinem hostiae meae; neque residebit mane de victima sollemnitatis Paschae.
Exod 34:26 Primitias frugum terrae tuae afferes in domum Domini Dei tui.Non coques haedum in lacte matris suae ".
Exod 34:27 Dixitque Dominus ad Moysen: " Scribe tibi verba haec, quibus et tecum et cum Israel pepigi foedus ".
Exod 34:28 Fuit ergo ibi cum Domino quadraginta dies et quadraginta noctes; panem non comedit et aquam non bibit et scripsit in tabulis verba foederis, decem verba.
Exod 34:29 Cumque descenderet Moyses de monte Sinai, tenebat duas tabulas testimonii et ignorabat quod resplenderet cutis faciei suae ex consortio sermonis Domini.
Exod 34:30 Videntes autem Aaron et filii Israel resplendere cutem faciei Moysi, timuerunt prope accedere;
Exod 34:31 vocatique ab eo reversi sunt tam Aaron quam principes synagogae. Et postquam locutus est ad eos,
Exod 34:32 venerunt ad eum etiam omnes filii Israel; quibus praecepit cuncta, quae audierat a Domino in monte Sinai.
Exod 34:33 Impletisque sermonibus, posuit velamen super faciem suam,
Exod 34:34 quod ingressus ad Dominum et loquens cum eo auferebat, donec exiret; et tunc loquebatur ad filios Israel omnia, quae sibi fuerant imperata.
Exod 34:35 Qui videbant cutem faciei Moysi resplendere, sed operiebat ille rursus faciem suam, donec ingressus loqueretur cum eo.
Exod 35:1 Igitur, congregato omni coetu filiorum Israel, dixit ad eos: " Haec sunt, quae iussit Dominus fieri:
Exod 35:2 sex diebus facietis opus, septimus dies erit vobis sanctus, sabbatum et requies Domino; qui fecerit opus in eo, occidetur.
Exod 35:3 Non succendetis ignem in omnibus habitaculis vestris per diem sabbati ".
Exod 35:4 Et ait Moyses ad omnem coetum filiorum Israel: " Iste est sermo, quem praecepit Dominus dicens:
Exod 35:5 "Separate apud vos donaria Domino". Omnis voluntarius et proni animi offerat ea Domino: aurum et argentum et aes,
Exod 35:6 hyacinthum et purpuram coccumque et byssum, pilos caprarum
Exod 35:7 et pelles arietum rubricatas et pelles delphini, ligna acaciae
Exod 35:8 et oleum ad luminaria concinnanda et aromata, ut conficiatur unguentum et thymiama suavissimum,
Exod 35:9 lapides onychinos et gemmas ad ornatum ephod et pectoralis.
Exod 35:10 Quisquis vestrum sapiens est, veniat et faciat, quod Dominus imperavit,
Exod 35:11 habitaculum scilicet et tentorium eius atque operimentum, fibulas et tabulata cum vectibus, columnas et bases;
Exod 35:12 arcam et vectes, propitiatorium et velum, quod ante illud oppanditur;
Exod 35:13 mensam cum vectibus et vasis et propositionis panibus;
Exod 35:14 candelabrum ad luminaria sustentanda, vasa illius et lucernas et oleum ad nutrimenta luminarium;
Exod 35:15 altare thymiamatis et vectes et oleum unctionis et thymiama ex aromatibus; velum ad ostium habitaculi;
Exod 35:16 altare holocausti et craticulam eius aeneam cum vectibus et vasis suis, labrum et basim eius;
Exod 35:17 cortinas atrii cum columnis et basibus, velum in foribus atrii;
Exod 35:18 paxillos habitaculi et atrii cum funiculis suis;
Exod 35:19 vestimenta texta, quorum usus est in ministerio sanctuarii, vestes sanctas Aaron pontificis ac vestes filiorum eius, ut sacerdotio fungantur mihi ".
Exod 35:20 Egressus est omnis coetus filiorum Israel de conspectu Moysi,
Exod 35:21 et venit, quisquis erat mentis promptissimae, et attulit sponte sua donaria Domino ad faciendum opus tabernaculi conventus et quidquid ad cultum et ad vestes sanctas necessarium erat.
Exod 35:22 Viri cum mulieribus, omnes voluntarii praebuerunt fibulas et inaures, anulos et dextralia; omne vas aureum in donaria Domini separatum est.
Exod 35:23 Si quis habebat hyacinthum et purpuram coccumque, byssum et pilos caprarum, pelles arietum rubricatas et pelles delphini,
Exod 35:24 argenti aerisque metalla, obtulerunt Domino lignaque acaciae in varios usus.
Exod 35:25 Sed et mulieres eruditae dederunt, quae neverant, hyacinthum, purpuram et coccum ac byssum
Exod 35:26 et pilos caprarum, sponte propria cuncta tribuentes.
Exod 35:27 Principes vero obtulerunt lapides onychinos et gemmas ad ephod et pectorale
Exod 35:28 aromataque et oleum ad luminaria concinnanda et ad praeparandum unguentum ac thymiama odoris suavissimi componendum.
Exod 35:29 Omnes viri et mulieres mente prompta obtulerunt donaria, ut fierent opera, quae iusserat Dominus per manum Moysi. Cuncti filii Israel voluntaria Domino dedicaverunt.
Exod 35:30 Dixitque Moyses ad filios Israel: " Ecce vocavit Dominus ex nomine Beseleel filium Uri filii Hur de tribu Iudae;
Exod 35:31 implevitque eum spiritu Dei, sapientia et intellegentia et scientia ad omne opus,
Exod 35:32 ad excogitandum et faciendum opus in auro et argento et aere,
Exod 35:33 ad scindendum et includendum gemmas et ad sculpendum ligna, quidquid fabre adinveniri potest.
Exod 35:34 Dedit quoque in corde eius, ut alios doceret, ipsi et Ooliab filio Achisamech de tribu Dan.
Exod 35:35 Ambos implevit sapientia, ut faciant opera fabri polymitarii ac plumarii de hyacintho ac purpura coccoque et bysso et textoris, facientes omne opus ac nova quaeque reperientes ".
Exod 36:1 Fecit ergo Beseleel et Ooliab et omnis vir sapiens, quibus dedit Dominus sapientiam et intellectum, ut scirent fabre operari, quae in usus sanctuarii necessaria sunt et quae praecepit Dominus.
Exod 36:2 Cumque vocasset Moyses Beseleel et Ooliab et omnem eruditum virum, cui dederat Dominus sapientiam, omnes, qui sponte sua obtulerant se ad faciendum opus,
Exod 36:3 acceperunt ab ipso universa donaria, quae attulerant filii Israel ad faciendum opus in cultum sanctuarii. Ipsi autem cotidie mane donaria ei offerebant.
Exod 36:4 Unde omnes sapientes artifices venerunt singuli de opere suo pro sanctuario
Exod 36:5 et dixerunt Moysi: " Plus offert populus quam necessarium est operi, quod Dominus iussit facere ".
Exod 36:6 Iussit ergo Moyses praeconis voce per castra clamari: " Nec vir nec mulier quidquam offerat ultra pro omni opere sanctuario ". Sicque cessatum est a muneribus offerendis,
Exod 36:7 eo quod oblata sufficerent et superabundarent.
Exod 36:8 Feceruntque omnes corde sapientes inter artifices habitaculi cortinas decem de bysso retorta et hyacintho et purpura coccoque, cum cherubim intextis arte polymita;
Exod 36:9 quarum una habebat in longitudine viginti octo cubitos et in latitudine quattuor: una mensura erat omnium cortinarum.
Exod 36:10 Coniunxitque cortinas quinque alteram alteri et alias quinque sibi invicem copulavit.
Exod 36:11 Fecit et ansas hyacinthinas in ora cortinae unius in extremitate iuncturae et in ora cortinae extremae in iunctura altera similiter.
Exod 36:12 Quinquagenas ansas fecit pro utraque cortina, ut contra se invicem venirent ansae et mutuo iungerentur.
Exod 36:13 Unde et quinquaginta fudit fibulas aureas, quae morderent cortinarum ansas, et fieret unum habitaculum.
Exod 36:14 Fecit et saga undecim de pilis caprarum pro tentorio super habitaculum;
Exod 36:15 unum sagum in longitudine habebat cubitos triginta et in latitudine cubitos quattuor: unius mensurae erant omnia saga.
Exod 36:16 Quorum quinque iunxit seorsum et sex alia separatim.
Exod 36:17 Fecitque ansas quinquaginta in ora sagi ultimi iuncturae unius et quinquaginta in ora sagi iuncturae alterius, ut sibi invicem iungerentur;
Exod 36:18 et fecit fibulas aeneas quinquaginta, quibus necteretur tentorium, ut esset unum.
Exod 36:19 Fecit et opertorium tentorio de pellibus arietum rubricatis aliudque desuper velamentum de pellibus delphini.
Exod 36:20 Fecit et tabulas habitaculi de lignis acaciae stantes.
Exod 36:21 Decem cubitorum erat longitudo tabulae unius, et unum ac semis cubitum latitudo retinebat.
Exod 36:22 Bini pedes erant per singulas tabulas, ut altera alteri iungeretur: sic fecit in omnibus tabulis habitaculi.
Exod 36:23 E quibus viginti ad plagam meridianam erant contra austrum
Exod 36:24 cum quadraginta basibus argenteis. Duae bases sub singulis tabulis ponebantur pro duabus pedibus.
Exod 36:25 Ad plagam quoque habitaculi, quae respicit ad aquilonem, fecit viginti tabulas
Exod 36:26 cum quadraginta basibus argenteis: duas bases per singulas tabulas.
Exod 36:27 Contra occidentem vero, id est ad eam partem habitaculi quae mare respicit, fecit sex tabulas
Exod 36:28 et duas alias per singulos angulos habitaculi retro;
Exod 36:29 quae gemellae erant a deorsum usque sursum in unam compaginem. Ita fecit duas tabulas in duobus angulis,
Exod 36:30 ut octo essent simul tabulae et haberent bases argenteas sedecim: binas scilicet bases sub singulis tabulis.
Exod 36:31 Fecit et vectes de lignis acaciae quinque ad continendas tabulas unius lateris habitaculi
Exod 36:32 et quinque alios ad alterius lateris coaptandas tabulas; et extra hos quinque alios vectes ad occidentalem plagam habitaculi contra mare.
Exod 36:33 Fecit autem vectem medium, qui per medias tabulas ab una extremitate usque ad alteram perveniret.
Exod 36:34 Ipsa autem tabulata deauravit. Et anulos eorum fecit aureos, per quos vectes induci possent; quos et ipsos laminis aureis operuit.
Exod 36:35 Fecit et velum de hyacintho et purpura coccoque ac bysso retorta, opere polymitario, cum cherubim intextis;
Exod 36:36 et quattuor columnas de lignis acaciae, quas cum uncis suis deauravit, fusis basibus earum argenteis.
Exod 36:37 Fecit et velum in introitu tabernaculi ex hyacintho, purpura, cocco byssoque retorta opere plumarii;
Exod 36:38 et columnas quinque cum uncis suis. Et operuit auro capita et anulos earum basesque earum fudit aeneas.
Exod 37:1 Fecit autem Beseleel et ar cam de lignis acaciae haben tem duos semis cubitos in longitudine et cubitum ac semissem in latitudine, altitudo quoque unius cubiti fuit et dimidii; vestivitque eam auro purissimo intus ac foris.
Exod 37:2 Et fecit illi coronam auream per gyrum,
Exod 37:3 conflans quattuor anulos aureos in quattuor pedibus eius; duos anulos in latere uno et duos in altero.
Exod 37:4 Vectes quoque fecit de lignis acaciae, quos vestivit auro
Exod 37:5 et quos misit in anulos, qui erant in lateribus arcae, ad portandum eam.
Exod 37:6 Fecit et propitiatorium de auro mundissimo: duorum cubitorum et dimidii in longitudine et cubiti ac semis in latitudine.
Exod 37:7 Duos etiam cherubim ex auro ductili fecit ex utraque parte propitiatorii:
Exod 37:8 cherub unum ex summitate unius partis et cherub alterum ex summitate partis alterius; duos cherubim ex singulis summitatibus propitiatorii
Exod 37:9 extendentes alas sursum et tegentes alis suis propitiatorium seque mutuo et illud respicientes.
Exod 37:10 Fecit et mensam de lignis acaciae in longitudine duorum cubitorum et in latitudine unius cubiti, quae habebat in altitudine cubitum ac semissem;
Exod 37:11 circumdeditque eam auro mundissimo et fecit illi coronam auream per gyrum.
Exod 37:12 Fecit ei quoque limbum aureum quattuor digitorum per circuitum et super illum coronam auream.
Exod 37:13 Fudit et quattuor circulos aureos, quos posuit in quattuor angulis per singulos pedes mensae
Exod 37:14 iuxta limbum; misitque in eos vectes, ut possit mensa portari.
Exod 37:15 Ipsos quoque vectes fecit de lignis acaciae et circumdedit eos auro;
Exod 37:16 et vasa ad diversos usus mensae, acetabula, phialas et cyathos et crateras ex auro puro, in quibus offerenda sunt libamina.
Exod 37:17 Fecit et candelabrum ductile de auro mundissimo, basim et hastile eius; scyphi sphaerulaeque ac flores unum cum ipso erant:
Exod 37:18 sex in utroque latere, tres calami ex parte una et tres ex altera;
Exod 37:19 tres scyphi in nucis modum in calamo uno sphaerulaeque simul et flores et tres scyphi instar nucis in calamo altero sphaerulaeque simul et flores. Aequum erat opus sex calamorum, qui procedebant de hastili candelabri.
Exod 37:20 In ipso autem hastili erant quattuor scyphi in nucis modum sphaerulaeque et flores;
Exod 37:21 singulae sphaerulae sub binis calamis per loca tria, qui simul sex fiunt calami procedentes de hastili uno.
Exod 37:22 Sphaerulae igitur et calami unum cum ipso erant, totum ductile ex auro purissimo.
Exod 37:23 Fecit et lucernas septem cum emunctoriis suis et vasa, ubi emuncta condantur, de auro mundissimo.
Exod 37:24 Talentum auri purissimi appendebat candelabrum cum omnibus vasis suis.
Exod 37:25 Fecit et altare thymiamatis de lignis acaciae habens per quadrum singulos cubitos et in altitudine duos; e cuius angulis procedebant cornua.
Exod 37:26 Vestivitque illud auro purissimo cum craticula ac parietibus et cornibus.
Exod 37:27 Fecitque ei coronam aureolam per gyrum et binos anulos aureos sub corona in duobus lateribus, ut mittantur in eos vectes, et possit altare portari.
Exod 37:28 Ipsos autem vectes fecit de lignis acaciae et operuit laminis aureis.
Exod 37:29 Composuit et oleum ad sanctificationis unguentum et thymiama de aromatibus mundissimis opere pigmentarii.
Exod 38:1 Fecit et altare holocausti de lignis acaciae quinque cubi torum per quadrum et trium in altitudine,
Exod 38:2 cuius cornua de angulis procedebant; operuitque illud laminis aeneis.
Exod 38:3 Et in usus eius paravit ex aere vasa diversa: lebetes, vatilla et pateras, fuscinulas et ignium receptacula.
Exod 38:4 Craticulamque eius in modum retis fecit aeneam subter marginem altaris ab imo usque ad medium eius,
Exod 38:5 fusis quattuor anulis per totidem craticulae summitates, ad immittendos vectes ad portandum.
Exod 38:6 Quos et ipsos fecit de lignis acaciae et operuit laminis aeneis;
Exod 38:7 induxitque in circulos, qui in lateribus altaris eminebant. Ipsum autem altare non erat solidum, sed cavum ex tabulis et intus vacuum.
Exod 38:8 Fecit et labrum aeneum cum basi sua de speculis mulierum, quae excubabant in ostio tabernaculi conventus.
Exod 38:9 Fecit et atrium, in cuius australi plaga erant tentoria de bysso retorta cubitorum centum;
Exod 38:10 columnae aeneae viginti cum basibus suis; unci columnarum et anuli earum argentei.
Exod 38:11 Aeque ad septentrionalem plagam tentoria, columnae basesque et unci anulique columnarum eiusdem mensurae et operis ac metalli erant.
Exod 38:12 In ea vero plaga, quae ad occidentem respicit, fuerunt tentoria cubitorum quinquaginta, columnae decem cum basibus suis; et unci columnarum anulique earum argentei.
Exod 38:13 Porro contra orientem quinquaginta cubitorum paravit tentoria,
Exod 38:14 e quibus quindecim cubitos columnarum trium cum basibus suis unum tenebat latus;
Exod 38:15 et in parte altera ­ quia inter utraque introitum tabernaculi fecit ­ quindecim aeque cubitorum erant tentoria columnaeque tres et bases totidem.
Exod 38:16 Cuncta atrii tentoria in circuitu ex bysso retorta texuerat.
Exod 38:17 Bases columnarum fuere aeneae, unci autem earum et anuli earum argentei et capita earum vestivit argento et omnes columnas atrii cinxit anulis argenteis.
Exod 38:18 Et in introitu eius opere plumario fecit velum ex hyacintho, purpura, cocco ac bysso retorta; quod habebat viginti cubitos in longitudine, altitudo vero quinque cubitorum erat iuxta mensuram, quam cuncta atrii tentoria habebant.
Exod 38:19 Columnae autem in ingressu fuere quattuor cum basibus aeneis, uncis argenteis; capitaque et anulos earum vestivit argento.
Exod 38:20 Paxillos quoque habitaculi et atrii per gyrum fecit aeneos.
Exod 38:21 Hic est census habitaculi, habitaculi testimonii, qui recensitus est iuxta praeceptum Moysi ministerio Levitarum per manum Ithamar filii Aaron sacerdotis.
Exod 38:22 Beseleel filius Uri filii Hur de tribu Iudae fecit cuncta, quae praeceperat Dominus Moysi,
Exod 38:23 iuncto sibi socio Ooliab filio Achisamech de tribu Dan fabro et polymitario atque plumario ex hyacintho, purpura, cocco et bysso.
Exod 38:24 Omne aurum, quod expensum est in opere sanctuarii et quod oblatum est in donariis, viginti novem talentorum fuit et septingentorum triginta siclorum ad mensuram sicli sanctuarii.
Exod 38:25 Argentum autem eorum, qui in congregatione recensiti sunt, centum talentorum fuit et mille septingentorum et septuaginta quinque siclorum ad mensuram sicli sanctuarii.
Exod 38:26 Beca, id est dimidium sicli iuxta mensuram sicli sanctuarii, dedit quisquis transit ad censum a viginti annis et supra, de sescentis tribus milibus et quingentis quinquaginta armatorum.
Exod 38:27 De talentis centum argenti conflatae sunt bases sanctuarii et veli, singulis talentis per bases singulas supputatis.
Exod 38:28 De mille autem septingentis et septuaginta quinque siclis fecit uncos columnarum et vestivit capita earum et cinxit eas argento.
Exod 38:29 Aeris quoque oblata sunt septuaginta talenta et duo milia et quadringenti sicli,
Exod 38:30 ex quibus fecit bases in introitu tabernaculi conventus et altare aeneum cum craticula sua omniaque vasa, quae ad usum eius pertinent,
Exod 38:31 et bases atrii tam in circuitu quam in ingressu eius et omnes paxillos habitaculi atque atrii per gyrum.
Exod 39:1 De hyacintho vero et purpura, cocco ac bysso fecerunt vestes textas pro ministerio sanctuarii. Et fecerunt vestes sacras Aaron, sicut praecepit Dominus Moysi.
Exod 39:2 Fecerunt igitur ephod de auro, hyacintho et purpura coccoque et bysso retorta
Exod 39:3 opere polymitario tundentes bratteas aureas et extenuantes in fila, ut possent torqueri cum priorum colorum subtegmine.
Exod 39:4 Fasciasque umerales fecerunt ei, cum quibus in utroque latere summitatum suarum copulabatur,
Exod 39:5 et balteum, quo constringebatur ephod, eiusdem operis et unum cum eo ex auro, et hyacintho et purpura coccoque et bysso retorta, sicut praeceperat Dominus Moysi.
Exod 39:6 Paraverunt et duos lapides onychinos, inclusos texturis aureis et sculptos arte gemmaria nominibus filiorum Israel;
Exod 39:7 posueruntque eos in fasciis umeralibus ephod, lapides memorialis filiorum Israel, sicut praeceperat Dominus Moysi.
Exod 39:8 Fecerunt et pectorale opere polymito iuxta opus ephod ex auro, hyacintho, purpura coccoque et bysso retorta,
Exod 39:9 quadrangulum duplex mensurae palmi.
Exod 39:10 Et posuerunt in eo gemmarum ordines quattuor: in primo versu erat sardius, topazius, smaragdus;
Exod 39:11 in secundo carbunculus, sapphirus et iaspis;
Exod 39:12 in tertio hyacinthus, achates et amethystus;
Exod 39:13 in quarto chrysolithus, onychinus et beryllus: inclusi textura aurea per ordines suos.
Exod 39:14 Ipsique lapides duodecim sculpti erant nominibus duodecim tribuum Israel, singuli per nomina singulorum.
Exod 39:15 Fecerunt in pectorali catenulas quasi funiculos opus tortile de auro purissimo
Exod 39:16 et duos margines aureos totidemque anulos aureos. Porro duos anulos posuerunt in utraque summitate pectoralis;
Exod 39:17 duos funiculos aureos inseruerunt anulis, qui in pectoralis angulis eminebant.
Exod 39:18 Duas summitates amborum funiculorum colligaverunt duobus marginibus in fasciis umeralibus ephod in parte eius anteriore.
Exod 39:19 Et fecerunt duos anulos aureos et posuerunt super duas summitates pectoralis in eius margine interiore contra ephod, sicut praecepit Dominus Moysi.
Exod 39:20 Feceruntque duos anulos aureos, quos posuerunt in duabus fasciis umeralibus ephod deorsum in latere eius anteriore secus iuncturam eius super balteum ephod.
Exod 39:21 Et strinxerunt pectorale anulis eius ad anulos ephod vitta hyacinthina, ut esset super balteum ephod, ne amoveretur ab ephod, sicut praecepit Dominus Moysi.
Exod 39:22 Fecerunt quoque pallium ephod opere textili totum hyacinthinum
Exod 39:23 et capitium in medio eius supra oramque per gyrum sicut in capitio loricae;
Exod 39:24 deorsum autem ad pedes mala punica ex hyacintho, purpura, cocco ac bysso retorta
Exod 39:25 et tintinnabula de auro purissimo, quae posuerunt inter malogranata in inferiore parte pallii per gyrum,
Exod 39:26 ut sit tintinnabulum inter singula mala punica, quibus ornatus incedebat pontifex, quando ministerio fungebatur, sicut praeceperat Dominus Moysi.
Exod 39:27 Fecerunt et tunicas byssinas opere textili Aaron et filiis eius
Exod 39:28 et tiaram et ornatum mitrarum ex bysso, feminalia quoque linea ex bysso retorta,
Exod 39:29 cingulum vero de bysso retorta, hyacintho, purpura ac cocco, arte plumaria, sicut praeceperat Dominus Moysi.
Exod 39:30 Fecerunt et laminam diadema sanctitatis de auro purissimo; scripseruntque in ea opere caelatoris: " Sanctum Domino ";
Exod 39:31 et strinxerunt eam desuper cum tiara vitta hyacinthina, sicut praeceperat Dominus Moysi.
Exod 39:32 Perfectum est igitur omne opus habitaculi et tabernaculi conventus; feceruntque filii Israel cuncta, quae praeceperat Dominus Moysi: sic fecerunt.
Exod 39:33 Et obtulerunt habitaculum et tabernaculum et universam supellectilem, fibulas, tabulas, vectes, columnas ac bases,
Exod 39:34 opertorium de pellibus arietum rubricatis et operimentum de pellibus delphini, velum,
Exod 39:35 arcam testimonii, vectes, propitiatorium,
Exod 39:36 mensam cum vasis suis et propositionis panibus,
Exod 39:37 candelabrum ex auro puro, lucernas in ordine earum et utensilia earum cum oleo candelabri,
Exod 39:38 altare aureum et unguentum et thymiama ex aromatibus et velum in introitu tabernaculi,
Exod 39:39 altare aeneum, craticulam aeneam, vectes et vasa eius omnia, labrum cum basi sua,
Exod 39:40 tentoria atrii et columnas cum basibus suis, velum in introitu atrii funiculosque illius et paxillos. Nihil ex vasis defuit, quae in ministerium habitaculi in tabernaculo conventus iussa sunt fieri.
Exod 39:41 Vestes quoque textas, quibus sacerdotes utuntur in sanctuario, et vestes sacras Aaron sacerdotis et vestes filiorum eius
Exod 39:42 obtulerunt filii Israel, sicut praeceperat Dominus Moysi.
Exod 39:43 Quae postquam Moyses cuncta vidit completa, benedixit eis.
Exod 40:1 Locutusque est Dominus ad Moysen dicens:
Exod 40:2 " Mense pri mo, die prima mensis eriges habitaculum, tabernaculum conventus,
Exod 40:3 et pones in eo arcam testimonii, abscondes illam velo;
Exod 40:4 et, illata mensa, pones super eam, quae rite praecepta sunt. Candelabrum stabit cum lucernis suis
Exod 40:5 et altare aureum, in quo adoletur incensum, coram arca testimonii. Velum in introitu habitaculi pones,
Exod 40:6 et ante tabernaculum conventus altare holocausti,
Exod 40:7 et labrum inter altare et tabernaculum conventus et implebis illud aqua.
Exod 40:8 Circumdabisque atrium tentoriis et pones velum in porta eius.
Exod 40:9 Et, assumpto unctionis oleo, unges habitaculum et omnia, quae in eo sunt, et consecrabis illud cum vasis suis, et erit sanctum.
Exod 40:10 Unges quoque altare holocausti et omnia vasa eius et consecrabis altare, et erit sanctum sanctorum.
Exod 40:11 Et unges labrum cum basi sua et consecrabis illud.
Exod 40:12 Applicabisque Aaron et filios eius ad fores tabernaculi conventus; et lotos aqua
Exod 40:13 indues Aaron sanctis vestibus, unges et consecrabis eum, ut mihi sacerdotio fungatur;
Exod 40:14 filios eius applicabis et vesties eos tunicis
Exod 40:15 et unges eos, sicut unxisti patrem eorum, ut mihi sacerdotio fungantur, et unctio eorum erit eis in sacerdotium sempiternum in generationibus eorum ".
Exod 40:16 Fecitque Moyses omnia, quae praeceperat ei Dominus: sic fecit.
Exod 40:17 Igitur mense primo anni secundi, prima die mensis collocatum est habitaculum.
Exod 40:18 Erexitque Moyses illud et posuit bases ac tabulas et vectes statuitque columnas
Exod 40:19 et expandit tentorium super habitaculum, imposito desuper operimento, sicut Dominus imperaverat Moysi.
Exod 40:20 Sumpsit et posuit testimonium in arca et, subditis infra vectibus, posuit propitiatorium desuper.
Exod 40:21 Cumque intulisset arcam in habitaculum, appendit ante eam velum, sicut iusserat Dominus Moysi.
Exod 40:22 Posuit et mensam in tabernaculo conventus ad plagam septentrionalem extra velum,
Exod 40:23 ordinatis coram propositionis panibus, sicut praeceperat Dominus Moysi.
Exod 40:24 Posuit et candelabrum in tabernaculo conventus e regione mensae in parte australi,
Exod 40:25 locatis per ordinem lucernis, sicut praeceperat Dominus Moysi.
Exod 40:26 Posuit et altare aureum in tabernaculo conventus coram propitiatorio
Exod 40:27 et adolevit super eo incensum aromatum, sicut iusserat Dominus Moysi.
Exod 40:28 Posuit et velum in introitu habitaculi
Exod 40:29 et altare holocausti in vestibulo habitaculi, tabernaculi conventus, offerens in eo holocaustum et sacrificium, sicut Dominus imperaverat Moysi.
Exod 40:30 Labrum quoque statuit inter tabernaculum conventus et altare implens illud aqua;
Exod 40:31 laveruntque Moyses et Aaron ac filii eius manus suas et pedes,
Exod 40:32 cum ingrederentur tabernaculum conventus et accederent ad altare, sicut praeceperat Dominus Moysi.
Exod 40:33 Erexit et atrium per gyrum habitaculi et altaris, ducto in introitu eius velo. Sic complevit opus.
Exod 40:34 Et operuit nubes tabernaculum conventus, et gloria Domini implevit habitaculum.
Exod 40:35 Nec poterat Moyses ingredi tabernaculum conventus, quia habitavit nubes super illud, et gloria Domini replevit habitaculum.
Exod 40:36 Si quando nubes de tabernaculo ascendebat, proficiscebantur filii Israel in omnibus stationibus suis;
Exod 40:37 si autem non ascendebat nubes, non proficiscebantur usque in diem, quo levabatur.
Exod 40:38 Nubes quippe Domini incubabat per diem habitaculo, et ignis in nocte, ante oculos universae domus Israel per cunctas mansiones suas." "

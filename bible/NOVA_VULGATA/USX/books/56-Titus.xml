<?xml version="1.0" encoding="UTF-8"?>
<usx version="3.0">
  <book code="TITUS" style="id"/>
  <chapter number="1" style="c"/>
  <para style="p">
    <verse number="1" style="v"/>Paulus servus Dei, apostolus autem Iesu Christi secundum fi dem electorum Dei et agnitionem veritatis, quae secundum pietatem est
    <verse number="2" style="v"/>in spem vitae aeternae, quam promisit, qui non mentitur, Deus ante tempora saecularia;
    <verse number="3" style="v"/>manifestavit autem temporibus suis verbum suum in praedicatione, quae credita est mihi secundum praeceptum salvatoris nostri Dei,
    <verse number="4" style="v"/>Tito germano filio secundum communem fidem: gratia et pax a Deo Patre et Christo Iesu salvatore nostro.
    <verse number="5" style="v"/>Huius rei gratia reliqui te Cretae, ut ea, quae desunt, corrigas et constituas per civitates presbyteros, sicut ego tibi disposui,
    <verse number="6" style="v"/>si quis sine crimine est, unius uxoris vir, filios habens fideles, non in accusatione luxuriae aut non subiectos.
    <verse number="7" style="v"/>Oportet enim episcopum sine crimine esse sicut Dei dispensatorem, non superbum, non iracundum, non vinolentum, non percussorem, non turpis lucri cupidum,
    <verse number="8" style="v"/>sed hospitalem, benignum, sobrium, iustum, sanctum, continentem,
    <verse number="9" style="v"/>amplectentem eum, qui secundum doctrinam est, fidelem sermonem, ut potens sit et exhortari in doctrina sana et eos, qui contradicunt, arguere.
    <verse number="10" style="v"/>Sunt enim multi et non subiecti, vaniloqui et seductores, maxime qui de circumcisione sunt,
    <verse number="11" style="v"/>quibus oportet silentium imponere, quia universas domos subvertunt docentes, quae non oportet, turpis lucri gratia.
    <verse number="12" style="v"/>Dixit quidam ex illis, proprius ipsorum propheta: " Cretenses semper mendaces, malae bestiae, ventres pigri ".
    <verse number="13" style="v"/>Testimonium hoc verum est. Quam ob causam increpa illos dure, ut sani sint in fide,
    <verse number="14" style="v"/>non intendentes Iudaicis fabulis et mandatis hominum aversantium veritatem.
    <verse number="15" style="v"/>Omnia munda mundis; coinquinatis autem et infidelibus nihil mundum, sed inquinatae sunt eorum et mens et conscientia.
    <verse number="16" style="v"/>Confitentur se nosse Deum, factis autem negant, cum sunt abominati et inoboedientes et ad omne opus bonum reprobi.
  </para>
  <chapter number="2" style="c"/>
  <para style="p">
    <verse number="1" style="v"/>Tu autem loquere, quae decent sanam doctrinam.
    <verse number="2" style="v"/>Senes, ut sobrii sint, pudici, prudentes, sani fide, dilectione, patientia.
    <verse number="3" style="v"/>Anus similiter in habitu sanctae, non criminatrices, non vino multo deditae, bene docentes,
    <verse number="4" style="v"/>ut prudentiam doceant adulescentulas, ut viros suos ament, filios diligant,
    <verse number="5" style="v"/>prudentes sint, castae, domus curam habentes, benignae, subditae suis viris, ut non blasphemetur verbum Dei.
    <verse number="6" style="v"/>Iuvenes similiter hortare, ut sobrii sint.
    <verse number="7" style="v"/>In omnibus teipsum praebens exemplum bonorum operum, in doctrina integritatem, gravitatem,
    <verse number="8" style="v"/>in verbo sano irreprehensibilem, ut is, qui ex adverso est, vereatur, nihil habens malum dicere de nobis.
    <verse number="9" style="v"/>Servos dominis suis subditos esse in omnibus, placentes esse, non contradicentes,
    <verse number="10" style="v"/>non fraudantes, sed omnem fidem bonam ostendentes, ut doctrinam salutaris nostri Dei ornent in omnibus.
    <verse number="11" style="v"/>Apparuit enim gratia Dei salutaris omnibus hominibus
    <verse number="12" style="v"/>erudiens nos, ut abnegantes impietatem et saecularia desideria sobrie et iuste et pie vivamus in hoc saeculo,
    <verse number="13" style="v"/>exspectantes beatam spem et adventum gloriae magni Dei et salvatoris nostri Iesu Christi;
    <verse number="14" style="v"/>qui dedit semetipsum pro nobis, ut nos redimeret ab omni iniquitate et mundaret sibi populum peculiarem, sectatorem bonorum operum.
    <verse number="15" style="v"/>Haec loquere et exhortare et argue cum omni imperio. Nemo te contemnat!
  </para>
  <chapter number="3" style="c"/>
  <para style="p">
    <verse number="1" style="v"/>Admone illos principibus, pote statibus subditos esse, dicto oboedire, ad omne opus bonum paratos esse,
    <verse number="2" style="v"/>neminem blasphemare, non litigiosos esse, modestos, omnem ostendentes mansuetudinem ad omnes homines.
    <verse number="3" style="v"/>Eramus enim et nos aliquando insipientes, inoboedientes, errantes, servientes concupiscentiis et voluptatibus variis, in malitia et invidia agentes, odibiles, odientes invicem.
    <verse number="4" style="v"/>Cum autem benignitas et humanitas apparuit salvatoris nostri Dei,
    <verse number="5" style="v"/>non ex operibus iustitiae, quae fecimus nos, sed secundum suam misericordiam salvos nos fecit per lavacrum regenerationis et renovationis Spiritus Sancti,
    <verse number="6" style="v"/>quem effudit super nos abunde per Iesum Christum salvatorem nostrum,
    <verse number="7" style="v"/>ut iustificati gratia ipsius heredes simus secundum spem vitae aeternae.
    <verse number="8" style="v"/>Fidelis sermo, et volo te de his confirmare, ut curent bonis operibus praeesse, qui crediderunt Deo. Haec sunt bona et utilia hominibus;
    <verse number="9" style="v"/>stultas autem quaestiones et genealogias et contentiones et pugnas circa legem devita, sunt enim inutiles et vanae.
    <verse number="10" style="v"/>Haereticum hominem post unam et secundam correptionem devita,
    <verse number="11" style="v"/>sciens quia subversus est, qui eiusmodi est, et delinquit, proprio iudicio condemnatus.
    <verse number="12" style="v"/>Cum misero ad te Artemam aut Tychicum, festina ad me venire Nicopolim; ibi enim statui hiemare.
    <verse number="13" style="v"/>Zenam legis peritum et Apollo sollicite instrue, ut nihil illis desit.
    <verse number="14" style="v"/>Discant autem et nostri bonis operibus praeesse ad usus necessarios, ut non sint infructuosi.
    <verse number="15" style="v"/>Salutant te, qui mecum sunt, omnes. Saluta, qui nos amant in fide.Gratia cum omnibus vobis.
  </para>
</usx>

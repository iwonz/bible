<?xml version="1.0" encoding="UTF-8"?>
<usfx version="2.5">
  <book id="2THESS">
    <c id="1">
      <v id="1">Paulus et Silvanus et Timo theus ecclesiae Thessalonicen sium in Deo Patre nostro et Domino Iesu Christo:</v>
      <v id="2">gratia vobis et pax a Deo Patre nostro et Domino Iesu Christo.</v>
      <v id="3">Gratias agere debemus Deo semper pro vobis, fratres, sicut dignum est, quoniam supercrescit fides vestra, et abundat caritas uniuscuiusque omnium vestrum in invicem,</v>
      <v id="4">ita ut et nos ipsi in vobis gloriemur in ecclesiis Dei pro patientia vestra et fide in omnibus persecutionibus vestris et tribulationibus, quas sustinetis,</v>
      <v id="5">indicium iusti iudicii Dei, ut digni habeamini regno Dei, pro quo et patimini;</v>
      <v id="6">si quidem iustum est apud Deum retribuere tribulationem his, qui vos tribulant,</v>
      <v id="7">et vobis, qui tribulamini, requiem nobiscum in revelatione Domini Iesu de caelo cum angelis virtutis eius,</v>
      <v id="8">in igne flammae, dantis vindictam his, qui non noverunt Deum et qui non oboediunt evangelio Domini nostri Iesu;</v>
      <v id="9">qui poenas dabunt interitu aeterno a facie Domini et a gloria virtutis eius,</v>
      <v id="10">cum venerit glorificari in sanctis suis et admirabilis fieri in omnibus, qui crediderunt; quia creditum est testimonium nostrum super vos in die illo.</v>
      <v id="11">Ad quod etiam oramus semper pro vobis, ut dignetur vos vocatione sua Deus noster et impleat omnem voluntatem bonitatis et opus fidei in virtute;</v>
      <v id="12">ut glorificetur nomen Domini nostri Iesu Christi in vobis, et vos in illo, secundum gratiam Dei nostri et Domini Iesu Christi.</v>
    </c>
    <c id="2">
      <v id="1">Rogamus autem vos, fratres, circa adventum Domini nostri Iesu Christi et nostram congregationem in ipsum,</v>
      <v id="2">ut non cito moveamini a sensu neque terreamini, neque per spiritum neque per verbum neque per epistulam tamquam per nos, quasi instet dies Domini.</v>
      <v id="3">Ne quis vos seducat ullo modo; quoniam, nisi venerit discessio primum, et revelatus fuerit homo iniquitatis, filius perditionis,</v>
      <v id="4">qui adversatur et extollitur supra omne, quod dicitur Deus aut quod colitur, ita ut in templo Dei sedeat, ostendens se quia sit Deus.</v>
      <v id="5">Non retinetis quod, cum adhuc essem apud vos, haec dicebam vobis?</v>
      <v id="6">Et nunc quid detineat scitis, ut ipse reveletur in suo tempore.</v>
      <v id="7">Nam mysterium iam operatur iniquitatis; tantum qui tenet nunc, donec de medio fiat.</v>
      <v id="8">Et tunc revelabitur ille iniquus, quem Dominus Iesus interficiet spiritu oris sui et destruet illustratione adventus sui,</v>
      <v id="9">eum, cuius est adventus secundum operationem Satanae in omni virtute et signis et prodigiis mendacibus</v>
      <v id="10">et in omni seductione iniquitatis his, qui pereunt, eo quod caritatem veritatis non receperunt, ut salvi fierent.</v>
      <v id="11">Et ideo mittit illis Deus operationem erroris, ut credant mendacio,</v>
      <v id="12">ut iudicentur omnes, qui non crediderunt veritati, sed consenserunt iniquitati.</v>
      <v id="13">Nos autem debemus gratias agere Deo semper pro vobis, fratres, dilecti a Domino, quod elegerit vos Deus primitias in salutem, in sanctificatione Spiritus et fide veritatis;</v>
      <v id="14">ad quod et vocavit vos per evangelium nostrum in acquisitionem gloriae Domini nostri Iesu Christi.</v>
      <v id="15">Itaque, fratres, state et tenete traditiones, quas didicistis sive per sermonem sive per epistulam nostram.</v>
      <v id="16">Ipse autem Dominus noster Iesus Christus et Deus Pater noster, qui dilexit nos et dedit consolationem aeternam et spem bonam in gratia,</v>
      <v id="17">consoletur corda vestra et confirmet in omni opere et sermone bono.</v>
    </c>
    <c id="3">
      <v id="1">De cetero, fratres, orate pro nobis, ut sermo Domini currat et glorificetur sicut et apud vos,</v>
      <v id="2">et ut liberemur ab importunis et malis hominibus; non enim omnium est fides.</v>
      <v id="3">Fidelis autem Dominus est, qui confirmabit vos et custodiet a Malo.</v>
      <v id="4">Confidimus autem de vobis in Domino, quoniam, quae praecipimus, et facitis et facietis.</v>
      <v id="5">Dominus autem dirigat corda vestra in caritatem Dei et patientiam Christi.</v>
      <v id="6">Praecipimus autem vobis, fratres, in nomine Domini nostri Iesu Christi, ut subtrahatis vos ab omni fratre ambulante inordinate et non secundum traditionem, quam acceperunt a nobis.</v>
      <v id="7">Ipsi enim scitis quemadmodum oporteat imitari nos, quoniam non inordinati fuimus inter vos</v>
      <v id="8">neque grat√¨s panem manducavimus ab aliquo sed in labore et fatigatione, nocte et die operantes, ne quem vestrum gravaremus;</v>
      <v id="9">non quasi non habuerimus potestatem, sed ut nosmetipsos formam daremus vobis ad imitandum nos.</v>
      <v id="10">Nam et cum essemus apud vos, hoc praecipiebamus vobis: Si quis non vult operari, nec manducet.</v>
      <v id="11">Audimus enim inter vos quosdam ambulare inordinate, nihil operantes sed curiose agentes;</v>
      <v id="12">his autem, qui eiusmodi sunt, praecipimus et obsecramus in Domino Iesu Christo, ut cum quiete operantes suum panem manducent.</v>
      <v id="13">Vos autem, fratres, nolite deficere benefacientes.</v>
      <v id="14">Quod si quis non oboedit verbo nostro per epistulam, hunc notate, non commisceamini cum illo, ut confundatur;</v>
      <v id="15">et nolite quasi inimicum existimare, sed corripite ut fratrem.</v>
      <v id="16">Ipse autem Dominus pacis det vobis pacem sempiternam in omni modo. Dominus cum omnibus vobis.</v>
      <v id="17">Salutatio mea manu Pauli, quod est signum in omni epistula; ita scribo.</v>
      <v id="18">Gratia Domini nostri Iesu Christi cum omnibus vobis.</v>
    </c>
  </book>
</usfx>

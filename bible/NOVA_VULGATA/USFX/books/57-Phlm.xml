<?xml version="1.0" encoding="UTF-8"?>
<usfx version="2.5">
  <book id="PHLM">
    <c id="1">
      <v id="1">Paulus vinctus Christi Iesu et Timotheus frater Philemoni dilecto et adiutori nostro</v>
      <v id="2">et Apphiae sorori et Archippo commilitoni nostro et ecclesiae, quae in domo tua est:</v>
      <v id="3">gratia vobis et pax a Deo Patre nostro et Domino Iesu Christo.</v>
      <v id="4">Gratias ago Deo meo semper memoriam tui faciens in orationibus meis,</v>
      <v id="5">audiens caritatem tuam et fidem, quam habes in Dominum Iesum et in omnes sanctos,</v>
      <v id="6">ut communio fidei tuae evidens fiat in agnitione omnis boni, quod est in nobis in Christum;</v>
      <v id="7">gaudium enim magnum habui et consolationem in caritate tua, quia viscera sanctorum requieverunt per te, frater.</v>
      <v id="8">Propter quod multam fiduciam habens in Christo imperandi tibi, quod ad rem pertinet,</v>
      <v id="9">propter caritatem magis obsecro, cum sim talis ut Paulus senex, nunc autem et vinctus Christi Iesu;</v>
      <v id="10">obsecro te de meo filio, quem genui in vinculis, Onesimo,</v>
      <v id="11">qui tibi aliquando inutilis fuit, nunc autem et tibi et mihi utilis,</v>
      <v id="12">quem remisi tibi: eum, hoc est viscera mea;</v>
      <v id="13">quem ego volueram mecum detinere, ut pro te mihi ministraret in vinculis evangelii.</v>
      <v id="14">Sine consilio autem tuo nihil volui facere, uti ne velut ex necessitate bonum tuum esset sed voluntarium.</v>
      <v id="15">Forsitan enim ideo discessit ad horam, ut aeternum illum reciperes,</v>
      <v id="16">iam non ut servum sed plus servo, carissimum fratrem, maxime mihi, quanto autem magis tibi et in carne et in Domino.</v>
      <v id="17">Si ergo habes me socium, suscipe illum sicut me.</v>
      <v id="18">Si autem aliquid nocuit tibi aut debet, hoc mihi imputa.</v>
      <v id="19">Ego Paulus scripsi mea manu, ego reddam; ut non dicam tibi quod et teipsum mihi debes.</v>
      <v id="20">Ita, frater! Ego te fruar in Domino; refice viscera mea in Christo!</v>
      <v id="21">Confidens oboedientia tua scripsi tibi, sciens quoniam et super id, quod dico, facies.</v>
      <v id="22">Simul autem et para mihi hospitium, nam spero per orationes vestras donari me vobis.</v>
      <v id="23">Salutat te Epaphras, concaptivus meus in Christo Iesu,</v>
      <v id="24">Marcus, Aristarchus, Demas, Lucas, adiutores mei.</v>
      <v id="25">Gratia Domini Iesu Christi cum spiritu vestro.</v>
    </c>
  </book>
</usfx>

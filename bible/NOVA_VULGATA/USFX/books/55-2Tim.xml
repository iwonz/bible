<?xml version="1.0" encoding="UTF-8"?>
<usfx version="2.5">
  <book id="2TIM">
    <c id="1">
      <v id="1">Paulus, apostolus Christi Iesu per voluntatem Dei secundum promissionem vitae, quae est in Christo Iesu,</v>
      <v id="2">Timotheo carissimo filio: gratia, misericordia, pax a Deo Patre et Christo Iesu Domino nostro.</v>
      <v id="3">Gratias ago Deo, cui servio a progenitoribus in conscientia pura, quod sine intermissione habeo tui memoriam in orationibus meis nocte ac die</v>
      <v id="4">desiderans te videre, memor lacrimarum tuarum, ut gaudio implear,</v>
      <v id="5">recordationem accipiens eius fidei, quae est in te non ficta, quae et habitavit primum in avia tua Loide et matre tua Eunice, certus sum autem quod et in te.</v>
      <v id="6">Propter quam causam admoneo te, ut resuscites donationem Dei, quae est in te per impositionem manuum mearum;</v>
      <v id="7">non enim dedit nobis Deus Spiritum timoris sed virtutis et dilectionis et sobrietatis.</v>
      <v id="8">Noli itaque erubescere testimonium Domini nostri neque me vinctum eius, sed collabora evangelio secundum virtutem Dei,</v>
      <v id="9">qui nos salvos fecit et vocavit vocatione sancta, non secundum opera nostra sed secundum propositum suum et gratiam, quae data est nobis in Christo Iesu ante tempora saecularia;</v>
      <v id="10">manifestata autem nunc per illustrationem salvatoris nostri Iesu Christi, qui destruxit quidem mortem, illuminavit autem vitam et incorruptionem per evangelium,</v>
      <v id="11">in quo positus sum ego praedicator et apostolus et doctor.</v>
      <v id="12">Ob quam causam etiam haec patior, sed non confundor; scio enim, cui credidi, et certus sum quia potens est depositum meum servare in illum diem.</v>
      <v id="13">Formam habe sanorum verborum, quae a me audisti, in fide et dilectione, quae sunt in Christo Iesu;</v>
      <v id="14">bonum depositum custodi per Spiritum Sanctum, qui habitat in nobis.</v>
      <v id="15">Scis hoc, quod aversi sunt a me omnes, qui in Asia sunt, ex quibus est Phygelus et Hermogenes.</v>
      <v id="16">Det misericordiam Dominus Onesiphori domui, quia saepe me refrigeravit et catenam meam non erubuit;</v>
      <v id="17">sed cum Romam venisset, sollicite me quaesivit et invenit</v>
      <v id="18">det illi Dominus invenire misericordiam a Domino in illa die et quanta Ephesi ministravit, melius tu nosti.</v>
    </c>
    <c id="2">
      <v id="1">Tu ergo, fili mi, confortare in gratia, quae est in Christo Iesu;</v>
      <v id="2">et quae audisti a me per multos testes, haec commenda fidelibus hominibus, qui idonei erunt et alios docere.</v>
      <v id="3">Collabora sicut bonus miles Christi Iesu.</v>
      <v id="4">Nemo militans implicat se saeculi negotiis, ut ei placeat, qui eum elegit;</v>
      <v id="5">si autem certat quis agone, non coronatur nisi legitime certaverit.</v>
      <v id="6">Laborantem agricolam oportet primum de fructibus accipere.</v>
      <v id="7">Intellege, quae dico; dabit enim tibi Dominus in omnibus intellectum.</v>
      <v id="8">Memor esto Iesum Christum resuscitatum esse a mortuis, ex semine David, secundum evangelium meum,</v>
      <v id="9">in quo laboro usque ad vincula quasi male operans; sed verbum Dei non est alligatum!</v>
      <v id="10">Ideo omnia sustineo propter electos, ut et ipsi salutem consequantur, quae est in Christo Iesu cum gloria aeterna.</v>
      <v id="11">Fidelis sermo, Nam, si commortui sumus, et convivemus;</v>
      <v id="12">si sustinemus, et conregnabimus; si negabimus, et ille negabit nos;</v>
      <v id="13">si non credimus, ille fidelis manet, negare enim seipsum non potest.</v>
      <v id="14">Haec commone testificans coram Deo verbis non contendere: in nihil utile est, nisi ad subversionem audientium.</v>
      <v id="15">Sollicite cura teipsum probabilem exhibere Deo, operarium inconfusibilem, recte tractantem verbum veritatis.</v>
      <v id="16">Profana autem inaniloquia devita, magis enim proficient ad impietatem,</v>
      <v id="17">et sermo eorum ut cancer serpit; ex quibus est Hymenaeus et Philetus,</v>
      <v id="18">qui circa veritatem aberraverunt dicentes resurrectionem iam factam, et subvertunt quorundam fidem.</v>
      <v id="19">Sed firmum fundamentum Dei stat habens signaculum hoc: Cognovit Dominus, qui sunt eius, et: Discedat ab iniquitate omnis, qui nominat nomen Domini.</v>
      <v id="20">In magna autem domo non solum sunt vasa aurea et argentea sed et lignea et fictilia, et quaedam quidem in honorem, quaedam autem in ignominiam;</v>
      <v id="21">si quis ergo emundaverit se ab istis, erit vas in honorem, sanctificatum, utile Domino, ad omne opus bonum paratum.</v>
      <v id="22">Iuvenilia autem desideria fuge, sectare vero iustitiam, fidem, caritatem, pacem cum his, qui invocant Dominum de corde puro.</v>
      <v id="23">Stultas autem et sine disciplina quaestiones devita, sciens quia generant lites;</v>
      <v id="24">servum autem Domini non oportet litigare, sed mansuetum esse ad omnes, aptum ad docendum, patientem,</v>
      <v id="25">cum mansuetudine corripientem eos, qui resistunt, si quando det illis Deus paenitentiam ad cognoscendam veritatem,</v>
      <v id="26">et resipiscant a Diaboli laqueo, a quo capti tenentur ad ipsius voluntatem.</v>
    </c>
    <c id="3">
      <v id="1">Hoc autem scito, quod in no vissimis diebus instabunt tem pora periculosa.</v>
      <v id="2">Erunt enim homines seipsos amantes, cupidi, elati, superbi, blasphemi, parentibus inoboedientes, ingrati, scelesti,</v>
      <v id="3">sine affectione, sine foedere, criminatores, incontinentes, immites, sine benignitate,</v>
      <v id="4">proditores, protervi, tumidi, voluptatum amatores magis quam Dei,</v>
      <v id="5">habentes speciem quidem pietatis, virtutem autem eius abnegantes; et hos devita.</v>
      <v id="6">Ex his enim sunt, qui penetrant domos et captivas ducunt mulierculas oneratas peccatis, quae ducuntur variis concupiscentiis,</v>
      <v id="7">semper discentes et numquam ad scientiam veritatis pervenire valentes.</v>
      <v id="8">Quemadmodum autem Iannes et Iambres restiterunt Moysi, ita et hi resistunt veritati, homines corrupti mente, reprobi circa fidem;</v>
      <v id="9">sed ultra non proficient, insipientia enim eorum manifesta erit omnibus, sicut et illorum fuit.</v>
      <v id="10">Tu autem assecutus es meam doctrinam, institutionem, propositum, fidem, longanimitatem, dilectionem, patientiam,</v>
      <v id="11">persecutiones, passiones, qualia mihi facta sunt Antiochiae, Iconii, Lystris, quales persecutiones sustinui; et ex omnibus me eripuit Dominus.</v>
      <v id="12">Et omnes, qui volunt pie vivere in Christo Iesu, persecutionem patientur;</v>
      <v id="13">mali autem homines et seductores proficient in peius, in errorem mittentes et errantes.</v>
      <v id="14">Tu vero permane in his, quae didicisti et credita sunt tibi, sciens a quibus didiceris,</v>
      <v id="15">et quia ab infantia Sacras Litteras nosti, quae te possunt instruere ad salutem per fidem, quae est in Christo Iesu.</v>
      <v id="16">Omnis Scriptura divinitus inspirata est et utilis ad docendum, ad arguendum, ad corrigendum, ad erudiendum in iustitia,</v>
      <v id="17">ut perfectus sit homo Dei, ad omne opus bonum instructus.</v>
    </c>
    <c id="4">
      <v id="1">Testificor coram Deo et Christo Iesu, qui iudicaturus est vivos ac mortuos, per adventum ipsius et regnum eius:</v>
      <v id="2">praedica verbum, insta opportune, importune, argue, increpa, obsecra in omni longanimitate et doctrina.</v>
      <v id="3">Erit enim tempus, cum sanam doctrinam non sustinebunt, sed ad sua desideria coacervabunt sibi magistros prurientes auribus,</v>
      <v id="4">et a veritate quidem auditum avertent, ad fabulas autem convertentur.</v>
      <v id="5">Tu vero vigila in omnibus, labora, opus fac evangelistae, ministerium tuum imple.</v>
      <v id="6">Ego enim iam delibor, et tempus meae resolutionis instat.</v>
      <v id="7">Bonum certamen certavi, cursum consummavi, fidem servavi;</v>
      <v id="8">in reliquo reposita est mihi iustitiae corona, quam reddet mihi Dominus in illa die, iustus iudex, non solum autem mihi sed et omnibus, qui diligunt adventum eius.</v>
      <v id="9">Festina venire ad me cito.</v>
      <v id="10">Demas enim me dereliquit diligens hoc saeculum et abiit Thessalonicam, Crescens in Galatiam, Titus in Dalmatiam;</v>
      <v id="11">Lucas est mecum solus. Marcum assumens adduc tecum, est enim mihi utilis in ministerium.</v>
      <v id="12">Tychicum autem misi Ephesum.</v>
      <v id="13">Paenulam, quam reliqui Troade apud Carpum, veniens affer, et libros, maxime autem membranas.</v>
      <v id="14">Alexander aerarius multa mala mihi ostendit. Reddet ei Dominus secundum opera eius;</v>
      <v id="15">quem et tu devita, valde enim restitit verbis nostris.</v>
      <v id="16">In prima mea defensione nemo mihi affuit, sed omnes me dereliquerunt. Non illis reputetur;</v>
      <v id="17">Dominus autem mihi astitit et confortavit me, ut per me praedicatio impleatur, et audiant omnes gentes; et liberatus sum de ore leonis.</v>
      <v id="18">Liberabit me Dominus ab omni opere malo et salvum faciet in regnum suum caeleste; cui gloria in saecula saeculorum. Amen.</v>
      <v id="19">Saluta Priscam et Aquilam et Onesiphori domum.</v>
      <v id="20">Erastus remansit Corinthi, Trophimum autem reliqui infirmum Mileti.</v>
      <v id="21">Festina ante hiemem venire.Salutat te Eubulus et Pudens et Linus et Claudia et fratres omnes.</v>
      <v id="22">Dominus cum spiritu tuo. Gratia vobiscum.</v>
    </c>
  </book>
</usfx>

<?xml version="1.0" encoding="UTF-8"?>
<song>
  <title>Epistula II ad Thessalonicenses</title>
  <lyrics>
    <verse label="2Thess 1:1">Paulus et Silvanus et Timo theus ecclesiae Thessalonicen sium in Deo Patre nostro et Domino Iesu Christo:</verse>
    <verse label="2Thess 1:2">gratia vobis et pax a Deo Patre nostro et Domino Iesu Christo.</verse>
    <verse label="2Thess 1:3">Gratias agere debemus Deo semper pro vobis, fratres, sicut dignum est, quoniam supercrescit fides vestra, et abundat caritas uniuscuiusque omnium vestrum in invicem,</verse>
    <verse label="2Thess 1:4">ita ut et nos ipsi in vobis gloriemur in ecclesiis Dei pro patientia vestra et fide in omnibus persecutionibus vestris et tribulationibus, quas sustinetis,</verse>
    <verse label="2Thess 1:5">indicium iusti iudicii Dei, ut digni habeamini regno Dei, pro quo et patimini;</verse>
    <verse label="2Thess 1:6">si quidem iustum est apud Deum retribuere tribulationem his, qui vos tribulant,</verse>
    <verse label="2Thess 1:7">et vobis, qui tribulamini, requiem nobiscum in revelatione Domini Iesu de caelo cum angelis virtutis eius,</verse>
    <verse label="2Thess 1:8">in igne flammae, dantis vindictam his, qui non noverunt Deum et qui non oboediunt evangelio Domini nostri Iesu;</verse>
    <verse label="2Thess 1:9">qui poenas dabunt interitu aeterno a facie Domini et a gloria virtutis eius,</verse>
    <verse label="2Thess 1:10">cum venerit glorificari in sanctis suis et admirabilis fieri in omnibus, qui crediderunt; quia creditum est testimonium nostrum super vos in die illo.</verse>
    <verse label="2Thess 1:11">Ad quod etiam oramus semper pro vobis, ut dignetur vos vocatione sua Deus noster et impleat omnem voluntatem bonitatis et opus fidei in virtute;</verse>
    <verse label="2Thess 1:12">ut glorificetur nomen Domini nostri Iesu Christi in vobis, et vos in illo, secundum gratiam Dei nostri et Domini Iesu Christi.</verse>
    <verse label="2Thess 2:1">Rogamus autem vos, fratres, circa adventum Domini nostri Iesu Christi et nostram congregationem in ipsum,</verse>
    <verse label="2Thess 2:2">ut non cito moveamini a sensu neque terreamini, neque per spiritum neque per verbum neque per epistulam tamquam per nos, quasi instet dies Domini.</verse>
    <verse label="2Thess 2:3">Ne quis vos seducat ullo modo; quoniam, nisi venerit discessio primum, et revelatus fuerit homo iniquitatis, filius perditionis,</verse>
    <verse label="2Thess 2:4">qui adversatur et extollitur supra omne, quod dicitur Deus aut quod colitur, ita ut in templo Dei sedeat, ostendens se quia sit Deus.</verse>
    <verse label="2Thess 2:5">Non retinetis quod, cum adhuc essem apud vos, haec dicebam vobis?</verse>
    <verse label="2Thess 2:6">Et nunc quid detineat scitis, ut ipse reveletur in suo tempore.</verse>
    <verse label="2Thess 2:7">Nam mysterium iam operatur iniquitatis; tantum qui tenet nunc, donec de medio fiat.</verse>
    <verse label="2Thess 2:8">Et tunc revelabitur ille iniquus, quem Dominus Iesus interficiet spiritu oris sui et destruet illustratione adventus sui,</verse>
    <verse label="2Thess 2:9">eum, cuius est adventus secundum operationem Satanae in omni virtute et signis et prodigiis mendacibus</verse>
    <verse label="2Thess 2:10">et in omni seductione iniquitatis his, qui pereunt, eo quod caritatem veritatis non receperunt, ut salvi fierent.</verse>
    <verse label="2Thess 2:11">Et ideo mittit illis Deus operationem erroris, ut credant mendacio,</verse>
    <verse label="2Thess 2:12">ut iudicentur omnes, qui non crediderunt veritati, sed consenserunt iniquitati.</verse>
    <verse label="2Thess 2:13">Nos autem debemus gratias agere Deo semper pro vobis, fratres, dilecti a Domino, quod elegerit vos Deus primitias in salutem, in sanctificatione Spiritus et fide veritatis;</verse>
    <verse label="2Thess 2:14">ad quod et vocavit vos per evangelium nostrum in acquisitionem gloriae Domini nostri Iesu Christi.</verse>
    <verse label="2Thess 2:15">Itaque, fratres, state et tenete traditiones, quas didicistis sive per sermonem sive per epistulam nostram.</verse>
    <verse label="2Thess 2:16">Ipse autem Dominus noster Iesus Christus et Deus Pater noster, qui dilexit nos et dedit consolationem aeternam et spem bonam in gratia,</verse>
    <verse label="2Thess 2:17">consoletur corda vestra et confirmet in omni opere et sermone bono.</verse>
    <verse label="2Thess 3:1">De cetero, fratres, orate pro nobis, ut sermo Domini currat et glorificetur sicut et apud vos,</verse>
    <verse label="2Thess 3:2">et ut liberemur ab importunis et malis hominibus; non enim omnium est fides.</verse>
    <verse label="2Thess 3:3">Fidelis autem Dominus est, qui confirmabit vos et custodiet a Malo.</verse>
    <verse label="2Thess 3:4">Confidimus autem de vobis in Domino, quoniam, quae praecipimus, et facitis et facietis.</verse>
    <verse label="2Thess 3:5">Dominus autem dirigat corda vestra in caritatem Dei et patientiam Christi.</verse>
    <verse label="2Thess 3:6">Praecipimus autem vobis, fratres, in nomine Domini nostri Iesu Christi, ut subtrahatis vos ab omni fratre ambulante inordinate et non secundum traditionem, quam acceperunt a nobis.</verse>
    <verse label="2Thess 3:7">Ipsi enim scitis quemadmodum oporteat imitari nos, quoniam non inordinati fuimus inter vos</verse>
    <verse label="2Thess 3:8">neque grat√¨s panem manducavimus ab aliquo sed in labore et fatigatione, nocte et die operantes, ne quem vestrum gravaremus;</verse>
    <verse label="2Thess 3:9">non quasi non habuerimus potestatem, sed ut nosmetipsos formam daremus vobis ad imitandum nos.</verse>
    <verse label="2Thess 3:10">Nam et cum essemus apud vos, hoc praecipiebamus vobis: Si quis non vult operari, nec manducet.</verse>
    <verse label="2Thess 3:11">Audimus enim inter vos quosdam ambulare inordinate, nihil operantes sed curiose agentes;</verse>
    <verse label="2Thess 3:12">his autem, qui eiusmodi sunt, praecipimus et obsecramus in Domino Iesu Christo, ut cum quiete operantes suum panem manducent.</verse>
    <verse label="2Thess 3:13">Vos autem, fratres, nolite deficere benefacientes.</verse>
    <verse label="2Thess 3:14">Quod si quis non oboedit verbo nostro per epistulam, hunc notate, non commisceamini cum illo, ut confundatur;</verse>
    <verse label="2Thess 3:15">et nolite quasi inimicum existimare, sed corripite ut fratrem.</verse>
    <verse label="2Thess 3:16">Ipse autem Dominus pacis det vobis pacem sempiternam in omni modo. Dominus cum omnibus vobis.</verse>
    <verse label="2Thess 3:17">Salutatio mea manu Pauli, quod est signum in omni epistula; ita scribo.</verse>
    <verse label="2Thess 3:18">Gratia Domini nostri Iesu Christi cum omnibus vobis.</verse>
  </lyrics>
</song>

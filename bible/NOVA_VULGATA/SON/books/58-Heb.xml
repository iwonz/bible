<?xml version="1.0" encoding="UTF-8"?>
<song>
  <title>Epistula ad Hebraeos</title>
  <lyrics>
    <verse label="Heb 1:1">Multifariam et multis modis olim Deus locutus patribus in prophetis,</verse>
    <verse label="Heb 1:2">in novissimis his diebus locutus est nobis in Filio, quem constituit heredem universorum, per quem fecit et saecula;</verse>
    <verse label="Heb 1:3">qui, cum sit splendor gloriae et figura substantiae eius et portet omnia verbo virtutis suae, purgatione peccatorum facta, consedit ad dexteram maiestatis in excelsis,</verse>
    <verse label="Heb 1:4">tanto melior angelis effectus, quanto differentius prae illis nomen hereditavit.</verse>
    <verse label="Heb 1:5">Cui enim dixit aliquando angelorum: Filius meus es tu;ego hodie genui te "et rursum: " Ego ero illi in patrem, et ipse erit mihi in filium "?</verse>
    <verse label="Heb 1:6">Cum autem iterum introducit primogenitum in orbem terrae, dicit: Et adorent eum omnes angeli Dei ".</verse>
    <verse label="Heb 1:7">Et ad angelos quidem dicit: Qui facit angelos suos spirituset ministros suos flammam ignis ";</verse>
    <verse label="Heb 1:8">ad Filium autem: Thronus tuus, Deus, in saeculum saeculi,et virga aequitatis virga regni tui.</verse>
    <verse label="Heb 1:9">Dilexisti iustitiam et odisti iniquitatem,propterea unxit te Deus, Deus tuus,oleo exsultationis prae participibus tuis "</verse>
    <verse label="Heb 1:10">et: Tu in principio, Domine, terram fundasti;et opera manuum tuarum sunt caeli.</verse>
    <verse label="Heb 1:11">Ipsi peribunt, tu autem permanes;et omnes ut vestimentum veterascent,</verse>
    <verse label="Heb 1:12">et velut amictum involves eos,sicut vestimentum et mutabuntur.Tu autem idem es, et anni tui non deficient ".</verse>
    <verse label="Heb 1:13">Ad quem autem angelorum dixit aliquando: Sede a dextris meis,donec ponam inimicos tuos scabellum pedum tuorum "?</verse>
    <verse label="Heb 1:14">Nonne omnes sunt administratorii spiritus, qui in ministerium mittuntur propter eos, qui hereditatem capient salutis?</verse>
    <verse label="Heb 2:1">Propterea abundantius oportet observare nos ea, quae audivi mus, ne forte praeterfluamus.</verse>
    <verse label="Heb 2:2">Si enim, qui per angelos dictus est, sermo factus est firmus, et omnis praevaricatio et inoboedientia accepit iustam mercedis retributionem,</verse>
    <verse label="Heb 2:3">quomodo nos effugiemus, si tantam neglexerimus salutem? Quae, cum initium accepisset enarrari per Dominum, ab eis, qui audierunt, in nos confirmata est,</verse>
    <verse label="Heb 2:4">contestante Deo signis et portentis et variis virtutibus et Spiritus Sancti distributionibus secundum suam voluntatem.</verse>
    <verse label="Heb 2:5">Non enim angelis subiecit orbem terrae futurum, de quo loquimur.</verse>
    <verse label="Heb 2:6">Testatus est autem in quodam loco quis dicens: Quid est homo, quod memor es eius,aut filius hominis, quoniam visitas eum?</verse>
    <verse label="Heb 2:7">Minuisti eum paulo minus ab angelis,gloria et honore coronasti eum,</verse>
    <verse label="Heb 2:8">omnia subiecisti sub pedibus eius ".In eo enim quod ei omnia subiecit, nihil dimisit non subiectibile ei. Nunc autem necdum videmus omnia subiecta ei;</verse>
    <verse label="Heb 2:9">eum autem, qui paulo minus ab angelis minoratus est, videmus Iesum propter passionem mortis gloria et honore coronatum, ut gratia Dei pro omnibus gustaverit mortem.</verse>
    <verse label="Heb 2:10">Decebat enim eum, propter quem omnia et per quem omnia, qui multos filios in gloriam adduxit, ducem salutis eorum per passiones consummare.</verse>
    <verse label="Heb 2:11">Qui enim sanctificat et qui sanctificantur, ex uno omnes; propter quam causam non erubescit fratres eos vocare</verse>
    <verse label="Heb 2:12">dicens: Nuntiabo nomen tuum fratribus meis,in medio ecclesiae laudabo te";</verse>
    <verse label="Heb 2:13">et iterum: " Ego ero fidens in eum ";et iterum: " Ecce ego et pueri, quos mihi dedit Deus ".</verse>
    <verse label="Heb 2:14">Quia ergo pueri communicaverunt sanguini et carni, et ipse similiter participavit iisdem, ut per mortem destrueret eum, qui habebat mortis imperium, id est Diabolum,</verse>
    <verse label="Heb 2:15">et liberaret eos, qui timore mortis per totam vitam obnoxii erant servituti.</verse>
    <verse label="Heb 2:16">Nusquam enim angelos apprehendit, sed semen Abrahae apprehendit.</verse>
    <verse label="Heb 2:17">Unde debuit per omnia fratribus similari, ut misericors fieret et fidelis pontifex in iis,quae sunt ad Deum, ut repropitiaret delicta populi;</verse>
    <verse label="Heb 2:18">in quo enim passus est ipse tentatus, po tens est eis, qui tentantur, auxiliari.</verse>
    <verse label="Heb 3:1">Unde, fratres sancti, vocationis caelestis participes, considerate apostolum et pontificem confessionis nostrae Iesum,</verse>
    <verse label="Heb 3:2">qui fidelis est ei, qui fecit illum, sicut et Moyses in tota domo illius.</verse>
    <verse label="Heb 3:3">Amplioris enim gloriae iste prae Moyse dignus est habitus, quanto ampliorem honorem habet quam domus, qui fabricavit illam.</verse>
    <verse label="Heb 3:4">Omnis namque domus fabricatur ab aliquo; qui autem omnia fabricavit, Deus est.</verse>
    <verse label="Heb 3:5">Et Moyses quidem fidelis erat in tota domo eius tamquam famulus in testimonium eorum, quae dicenda erant,</verse>
    <verse label="Heb 3:6">Christus vero tamquam Filius super domum illius; cuius domus sumus nos, si fiduciam et gloriationem spei retineamus.</verse>
    <verse label="Heb 3:7">Quapropter, sicut dicit Spiritus Sanctus: Hodie, si vocem eius audieritis,</verse>
    <verse label="Heb 3:8">nolite obdurare corda vestra sicut in exacerbatione,secundum diem tentationis in deserto,</verse>
    <verse label="Heb 3:9">ubi tentaverunt me patres vestri in probationeet viderunt opera mea</verse>
    <verse label="Heb 3:10">quadraginta annos. Propter quod infensus fui generationi huic et dixi: Semper errant corde.Ipsi autem non cognoverunt vias meas;</verse>
    <verse label="Heb 3:11">sicut icut iuravi in ira mea:Non introibunt in requiem meam ".</verse>
    <verse label="Heb 3:12">Videte, fratres, ne forte sit in aliquo vestrum cor malum incredulitatis discedendi a Deo vivo,</verse>
    <verse label="Heb 3:13">sed adhortamini vosmetipsos per singulos dies, donec illud " hodie " vocatur, ut non obduretur quis ex vobis fallacia peccati;</verse>
    <verse label="Heb 3:14">participes enim Christi effecti sumus, si tamen initium substantiae usque ad finem firmum retineamus,</verse>
    <verse label="Heb 3:15">dum dicitur: Hodie, si vocem eius audieritis,nolite obdurare corda vestra quemadmodum in illa exacerbatione ".</verse>
    <verse label="Heb 3:16">Qui sunt enim qui audientes exacerbaverunt? Nonne universi, qui profecti sunt ab Aegypto per Moysen?</verse>
    <verse label="Heb 3:17">Quibus autem infensus fuit quadraginta annos? Nonne illis, qui peccaverunt, quorum membra ceciderunt in deserto?</verse>
    <verse label="Heb 3:18">Quibus autem iuravit non introire in requiem ipsius, nisi illis, qui increduli fuerunt?</verse>
    <verse label="Heb 3:19">Et videmus quia non potuerunt introire propter incredulitatem.</verse>
    <verse label="Heb 4:1">Timeamus ergo, ne forte, relicta pollicitatione introeundi in re quiem eius, existimetur aliquis ex vobis deesse;</verse>
    <verse label="Heb 4:2">etenim et nobis evangelizatum est quemadmodum et illis, sed non profuit illis sermo auditus, non commixtis fide cum iis, qui audierant.</verse>
    <verse label="Heb 4:3">Ingredimur enim in requiem, qui credidimus, quemadmodum dixit: Sicut iuravi in ira mea:Non introibunt in requiem meam ",et quidem operibus ab institutione mundi factis.</verse>
    <verse label="Heb 4:4">Dixit enim quodam loco de die septima sic: "Et requievit Deus die septima ab omnibus operibus suis ";</verse>
    <verse label="Heb 4:5">et in isto rursum: " Non introibunt in requiem meam ".</verse>
    <verse label="Heb 4:6">Quoniam ergo superest quosdam introire in illam, et hi, quibus prioribus evangelizatum est, non introierunt propter inoboedientiam,</verse>
    <verse label="Heb 4:7">iterum terminat diem quendam, " Hodie ", in David dicendo post tantum temporis, sicut supra dictum est: Hodie, si vocem eius audieritis,nolite obdurare corda vestra ".</verse>
    <verse label="Heb 4:8">Nam, si eis Iesus requiem praestitisset, non de alio loqueretur posthac die.</verse>
    <verse label="Heb 4:9">Itaque relinquitur sabbatismus populo Dei;</verse>
    <verse label="Heb 4:10">qui enim ingressus est in requiem eius, etiam ipse requievit ab operibus suis, sicut a suis Deus.</verse>
    <verse label="Heb 4:11">Festinemus ergo ingredi in illam requiem, ut ne in idipsum quis incidat inoboedientiae exemplum.</verse>
    <verse label="Heb 4:12">Vivus est enim Dei sermo et efficax et penetrabilior omni gladio ancipiti et pertingens usque ad divisionem animae ac spiritus, compagum quoque et medullarum, et discretor cogitationum et intentionum cordis;</verse>
    <verse label="Heb 4:13">et non est creatura invisibilis in conspectu eius, omnia autem nuda et aperta sunt oculis eius, ad quem nobis sermo.</verse>
    <verse label="Heb 4:14">Habentes ergo pontificem magnum, qui penetravit caelos, Iesum Filium Dei, teneamus confessionem.</verse>
    <verse label="Heb 4:15">Non enim habemus pontificem, qui non possit compati infirmitatibus nostris, tentatum autem per omnia secundum similitudinem absque peccato;</verse>
    <verse label="Heb 4:16">adeamus ergo cum fiducia ad thronum gratiae, ut misericordiam consequamur et gratiam inveniamus in auxilium opportunum.</verse>
    <verse label="Heb 5:1">Omnis namque pontifex ex hominibus assumptus pro homi nibus constituitur in his, quae sunt ad Deum, ut offerat dona et sacrificia pro peccatis;</verse>
    <verse label="Heb 5:2">qui aeque condolere possit his, qui ignorant et errant, quoniam et ipse circumdatus est infirmitate</verse>
    <verse label="Heb 5:3">et propter eam debet, quemadmodum et pro populo, ita etiam pro semetipso offerre pro peccatis.</verse>
    <verse label="Heb 5:4">Nec quisquam sumit sibi illum honorem, sed qui vocatur a Deo tamquam et Aaron.</verse>
    <verse label="Heb 5:5">Sic et Christus non semetipsum glorificavit, ut pontifex fieret, sed qui locutus est ad eum: Filius meus es tu;ego hodie genui te ";</verse>
    <verse label="Heb 5:6">quemadmodum et in alio dicit: Tu es sacerdos in aeternum secundum ordinem Melchisedech ".</verse>
    <verse label="Heb 5:7">Qui in diebus carnis suae, preces supplicationesque ad eum, qui possit salvum illum a morte facere, cum clamore valido et lacrimis offerens et exauditus pro sua reverentia,</verse>
    <verse label="Heb 5:8">et quidem cum esset Filius, didicit ex his, quae passus est, oboedientiam;</verse>
    <verse label="Heb 5:9">et, consummatus, factus est omnibus oboedientibus sibi auctor salutis aeternae,</verse>
    <verse label="Heb 5:10">appellatus a Deo pontifex iuxta ordinem Melchisedech.</verse>
    <verse label="Heb 5:11">De quo grandis nobis sermo et ininterpretabilis ad dicendum, quoniam segnes facti estis ad audiendum.</verse>
    <verse label="Heb 5:12">Etenim cum deberetis magistri esse propter tempus, rursum indigetis, ut vos doceat aliquis elementa exordii sermonum Dei, et facti estis, quibus lacte opus sit, non solido cibo.</verse>
    <verse label="Heb 5:13">Omnis enim, qui lactis est particeps, expers est sermonis iustitiae, parvulus enim est;</verse>
    <verse label="Heb 5:14">perfectorum autem est solidus cibus, eorum, qui pro consuetudine exercitatos habent sensus ad discretionem boni ac mali.</verse>
    <verse label="Heb 6:1">Quapropter praetermittentes inchoationis Christi sermonem ad perfectionem feramur, non rursum iacientes fundamentum paenitentiae ab operibus mortuis et fidei ad Deum,</verse>
    <verse label="Heb 6:2">baptismatum doctrinae, impositionis quoque manuum, ac resurrectionis mortuorum et iudicii aeterni.</verse>
    <verse label="Heb 6:3">Et hoc faciemus, si quidem permiserit Deus.</verse>
    <verse label="Heb 6:4">Impossibile est enim eos, qui semel sunt illuminati, gustaverunt etiam donum caeleste et participes sunt facti Spiritus Sancti</verse>
    <verse label="Heb 6:5">et bonum gustaverunt Dei verbum virtutesque saeculi venturi</verse>
    <verse label="Heb 6:6">et prolapsi sunt, rursus renovari ad paenitentiam, rursum crucifigentes sibimetipsis Filium Dei et ostentui habentes.</verse>
    <verse label="Heb 6:7">Terra enim saepe venientem super se bibens imbrem et generans herbam opportunam illis, propter quos et colitur, accipit benedictionem a Deo;</verse>
    <verse label="Heb 6:8">proferens autem spinas ac tribulos reproba est et maledicto proxima, cuius finis in combustionem.</verse>
    <verse label="Heb 6:9">Confidimus autem de vobis, dilectissimi, meliora et viciniora saluti, tametsi ita loquimur;</verse>
    <verse label="Heb 6:10">non enim iniustus Deus, ut obliviscatur operis vestri et dilectionis, quam ostendistis nomini ipsius, qui ministrastis sanctis et ministratis.</verse>
    <verse label="Heb 6:11">Cupimus autem unumquemque vestrum eandem ostentare sollicitudinem ad expletionem spei usque in finem,</verse>
    <verse label="Heb 6:12">ut non segnes efficiamini, verum imitatores eorum, qui fide et patientia hereditant promissiones.</verse>
    <verse label="Heb 6:13">Abrahae namque promittens Deus, quoniam neminem habuit, per quem iuraret maiorem, iuravit per semetipsum</verse>
    <verse label="Heb 6:14">dicens: " Utique benedicens benedicam te et multiplicans multiplicabo te ";</verse>
    <verse label="Heb 6:15">et sic longanimiter ferens adeptus est repromissionem.</verse>
    <verse label="Heb 6:16">Homines enim per maiorem sui iurant, et omnis controversiae eorum finis ad confirmationem est iuramentum;</verse>
    <verse label="Heb 6:17">in quo abundantius volens Deus ostendere pollicitationis heredibus immobilitatem consilii sui, se interposuit iure iurando,</verse>
    <verse label="Heb 6:18">ut per duas res immobiles, in quibus impossibile est mentiri Deum, fortissimum solacium habeamus, qui confugimus ad tenendam propositam spem;</verse>
    <verse label="Heb 6:19">quam sicut ancoram habemus animae, tutam ac firmam et incedentem usque in interiora velaminis,</verse>
    <verse label="Heb 6:20">ubi praecursor pro nobis introivit Iesus, secundum ordinem Melchisedech pontifex factus in aeternum.</verse>
    <verse label="Heb 7:1">Hic enim Melchisedech, rex Salem, sacerdos Dei summi, qui ob viavit Abrahae regresso a caede regum et benedixit ei,</verse>
    <verse label="Heb 7:2">cui et decimam omnium divisit Abraham, primum quidem, qui interpretatur rex iustitiae, deinde autem et rex Salem, quod est rex Pacis,</verse>
    <verse label="Heb 7:3">sine patre, sine matre, sine genealogia, neque initium dierum neque finem vitae habens, assimilatus autem Filio Dei, manet sacerdos in perpetuum.</verse>
    <verse label="Heb 7:4">Intuemini autem quantus sit hic, cui et decimam dedit de praecipuis Abraham patriarcha.</verse>
    <verse label="Heb 7:5">Et illi quidem, qui de filiis Levi sacerdotium accipiunt, mandatum habent decimas sumere a populo secundum legem, id est a fratribus suis, quamquam et ipsi exierunt de lumbis Abrahae;</verse>
    <verse label="Heb 7:6">hic autem, cuius generatio non annumeratur in eis, decimam sumpsit ab Abraham et eum, qui habebat repromissiones, benedixit.</verse>
    <verse label="Heb 7:7">Sine ulla autem contradictione, quod minus est, a meliore benedicitur.</verse>
    <verse label="Heb 7:8">Et hic quidem decimas morientes homines sumunt; ibi autem testimonium accipiens quia vivit.</verse>
    <verse label="Heb 7:9">Et, ut ita dictum sit, per Abraham et Levi, qui decimas accipit, decimatus est;</verse>
    <verse label="Heb 7:10">adhuc enim in lumbis patris erat, quando obviavit ei Melchisedech.</verse>
    <verse label="Heb 7:11">Si ergo consummatio per sacerdotium leviticum erat, populus enim sub ipso legem accepit, quid adhuc necessarium secundum ordinem Melchisedech alium surgere sacerdotem et non secundum ordinem Aaron dici?</verse>
    <verse label="Heb 7:12">Translato enim sacerdotio, necesse est, ut et legis translatio fiat.</verse>
    <verse label="Heb 7:13">De quo enim haec dicuntur, ex alia tribu est, ex qua nullus altari praesto fuit;</verse>
    <verse label="Heb 7:14">manifestum enim quod ex Iuda ortus sit Dominus noster, in quam tribum nihil de sacerdotibus Moyses locutus est.</verse>
    <verse label="Heb 7:15">Et amplius adhuc manifestum est, si secundum similitudinem Melchisedech exsurgit alius sacerdos,</verse>
    <verse label="Heb 7:16">qui non secundum legem mandati carnalis factus est sed secundum virtutem vitae insolubilis,</verse>
    <verse label="Heb 7:17">testimonium enim accipit: Tu es sacerdos in aeternum secundum ordinem Melchisedech ".</verse>
    <verse label="Heb 7:18">Reprobatio quidem fit praecedentis mandati propter infirmitatem eius et inutilitatem,</verse>
    <verse label="Heb 7:19">nihil enim ad perfectum adduxit lex; introductio vero melioris spei, per quam proximamus ad Deum.</verse>
    <verse label="Heb 7:20">Et quantum non est sine iure iurando; illi quidem sine iure iurando sacerdotes facti sunt,</verse>
    <verse label="Heb 7:21">hic autem cum iure iurando per eum, qui dicit ad illum: Iuravit Dominus et non paenitebit eum: Tu es sacerdos in aeternum ",</verse>
    <verse label="Heb 7:22">in tantum et melioris testamenti sponsor factus est Iesus.</verse>
    <verse label="Heb 7:23">Et illi quidem plures facti sunt sacerdotes, idcirco quod morte prohibebantur permanere;</verse>
    <verse label="Heb 7:24">hic autem eo quod manet in aeternum, intransgressibile habet sacerdotium;</verse>
    <verse label="Heb 7:25">unde et salvare in perpetuum potest accedentes per semetipsum ad Deum, semper vivens ad interpellandum pro eis.</verse>
    <verse label="Heb 7:26">Talis enim et decebat ut nobis esset pontifex, sanctus, innocens, impollutus, segregatus a peccatoribus et excelsior caelis factus;</verse>
    <verse label="Heb 7:27">qui non habet necessitatem cotidie, quemadmodum pontifices, prius pro suis delictis hostias offerre, deinde pro populi; hoc enim fecit semel semetipsum offerendo.</verse>
    <verse label="Heb 7:28">Lex enim homines constituit pontifices infirmitatem habentes; sermo autem iuris iurandi, quod post legem est, Filium in aeternum consummatum.</verse>
    <verse label="Heb 8:1">Caput autem super ea, quae dicuntur: talem habemus ponti ficem, qui consedit in dextera throni Maiestatis in caelis,</verse>
    <verse label="Heb 8:2">sanctorum minister et tabernaculi veri, quod fixit Dominus, non homo.</verse>
    <verse label="Heb 8:3">Omnis enim pontifex ad offerenda munera et hostias constituitur; unde necesse erat et hunc habere aliquid, quod offerret.</verse>
    <verse label="Heb 8:4">Si ergo esset super terram, nec esset sacerdos, cum sint qui offerant secundum legem munera;</verse>
    <verse label="Heb 8:5">qui figurae et umbrae deserviunt caelestium, sicut responsum est Moysi, cum consummaturus esset tabernaculum: " Vide enim, inquit, omnia facies secundum exemplar, quod tibi ostensum est in monte ".</verse>
    <verse label="Heb 8:6">Nunc autem differentius sortitus est ministerium, quanto et melioris testamenti mediator est, quod in melioribus repromissionibus sancitum est.</verse>
    <verse label="Heb 8:7">Nam si illud prius culpa vacasset, non secundi locus inquireretur;</verse>
    <verse label="Heb 8:8">vituperans enim eos dicit: " Ecce dies veniunt, dicit Dominus, et consummabo super domum Israel et super domum Iudae testamentum novum;</verse>
    <verse label="Heb 8:9">non secundum testamentum, quod feci patribus eorum in die, qua apprehendi manum illorum, ut educerem illos de terra Aegypti; quoniam ipsi non permanserunt in testamento meo, et ego neglexi eos, dicit Dominus.</verse>
    <verse label="Heb 8:10">Quia hoc est testamentum, quod testabor domui Israel post dies illos, dicit Dominus, dando leges meas in mentem eorum, et in corde eorum superscribam eas; et ero eis in Deum, et ipsi erunt mihi in populum.</verse>
    <verse label="Heb 8:11">Et non docebit unusquisque civem suum, et unusquisque fratrem suum dicens: "Cognosce Dominum"; quoniam omnes scient me, a minore usque ad maiorem eorum,</verse>
    <verse label="Heb 8:12">quia propitius ero iniquitatibus eorum et peccatorum illorum iam non memorabor ".</verse>
    <verse label="Heb 8:13">Dicendo " novum " veteravit prius; quod autem antiquatur et senescit, prope interitum est.</verse>
    <verse label="Heb 9:1">Habuit ergo et prius praecepta cultus et Sanctum huius saeculi.</verse>
    <verse label="Heb 9:2">Tabernaculum enim praeparatum est primum, in quo inerat candelabrum et mensa et propositio panum, quod dicitur Sancta;</verse>
    <verse label="Heb 9:3">post secundum autem velamentum, tabernaculum, quod dicitur Sancta Sanctorum,</verse>
    <verse label="Heb 9:4">aureum habens turibulum et arcam testamenti circumtectam ex omni parte auro, in qua urna aurea habens manna et virga Aaron, quae fronduerat, et tabulae testamenti,</verse>
    <verse label="Heb 9:5">superque eam cherubim gloriae obumbrantia propitiatorium; de quibus non est modo dicendum per singula.</verse>
    <verse label="Heb 9:6">His vero ita praeparatis, in prius quidem tabernaculum semper intrant sacerdotes sacrorum officia consummantes;</verse>
    <verse label="Heb 9:7">in secundum autem semel in anno solus pontifex, non sine sanguine, quem offert pro suis et populi ignorantiis;</verse>
    <verse label="Heb 9:8">hoc significante Spiritu Sancto, nondum propalatam esse sanctorum viam, adhuc priore tabernaculo habente statum;</verse>
    <verse label="Heb 9:9">quae parabola est temporis instantis, iuxta quam munera et hostiae offeruntur, quae non possunt iuxta conscientiam perfectum facere servientem,</verse>
    <verse label="Heb 9:10">solummodo in cibis et in potibus et variis baptismis, quae sunt praecepta carnis usque ad tempus correctionis imposita.</verse>
    <verse label="Heb 9:11">Christus autem cum advenit pontifex futurorum bonorum, per amplius et perfectius tabernaculum, non manufactum, id est non huius creationis,</verse>
    <verse label="Heb 9:12">neque per sanguinem hircorum et vitulorum sed per proprium sanguinem introivit semel in Sancta, aeterna redemptione inventa.</verse>
    <verse label="Heb 9:13">Si enim sanguis hircorum et taurorum et cinis vitulae aspersus inquinatos sanctificat ad emundationem carnis,</verse>
    <verse label="Heb 9:14">quanto magis sanguis Christi, qui per Spiritum aeternum semetipsum obtulit immaculatum Deo, emundabit conscientiam nostram ab operibus mortuis ad serviendum Deo viventi.</verse>
    <verse label="Heb 9:15">Et ideo novi testamenti mediator est, ut, morte intercedente in redemptionem earum praevaricationum, quae erant sub priore testamento, repromissionem accipiant, qui vocati sunt aeternae hereditatis.</verse>
    <verse label="Heb 9:16">Ubi enim testamentum, mors necesse est afferatur testatoris;</verse>
    <verse label="Heb 9:17">testamentum autem in mortuis est confirmatum, nondum enim valet, dum vivit, qui testatus est.</verse>
    <verse label="Heb 9:18">Unde ne prius quidem sine sanguine dedicatum est;</verse>
    <verse label="Heb 9:19">enuntiato enim omni mandato secundum legem a Moyse universo populo, accipiens sanguinem vitulorum et hircorum cum aqua et lana coccinea et hyssopo, ipsum librum et omnem populum aspersit</verse>
    <verse label="Heb 9:20">dicens: " Hic sanguis testamenti, quod mandavit ad vos Deus ";</verse>
    <verse label="Heb 9:21">etiam tabernaculum et omnia vasa ministerii sanguine similiter aspersit.</verse>
    <verse label="Heb 9:22">Et omnia paene in sanguine mundantur secundum legem, et sine sanguinis effusione non fit remissio.</verse>
    <verse label="Heb 9:23">Necesse erat ergo figuras quidem caelestium his mundari, ipsa autem caelestia melioribus hostiis quam istis.</verse>
    <verse label="Heb 9:24">Non enim in manufacta Sancta Christus introivit, quae sunt similitudo verorum, sed in ipsum caelum, ut appareat nunc vultui Dei pro nobis;</verse>
    <verse label="Heb 9:25">neque ut saepe offerat semetipsum, quemadmodum pontifex intrat in Sancta per singulos annos in sanguine alieno.</verse>
    <verse label="Heb 9:26">Alioquin oportebat eum frequenter pati ab origine mundi; nunc autem semel in consummatione saeculorum ad destitutionem peccati per sacrificium sui manifestatus est.</verse>
    <verse label="Heb 9:27">Et quemadmodum statutum est hominibus semel mori, post hoc autem iudicium,</verse>
    <verse label="Heb 9:28">sic et Christus, semel oblatus ad multorum auferenda peccata, secundo sine peccato apparebit exspectantibus se in salutem.</verse>
    <verse label="Heb 10:1">Umbram enim habens lex bonorum futurorum, non ip sam imaginem rerum, per singulos annos iisdem ipsis hostiis, quas offerunt indesinenter, numquam potest accedentes perfectos facere.</verse>
    <verse label="Heb 10:2">Alioquin nonne cessassent offerri, ideo quod nullam haberent ultra conscientiam peccatorum cultores semel mundati?</verse>
    <verse label="Heb 10:3">Sed in ipsis commemoratio peccatorum per singulos annos fit.</verse>
    <verse label="Heb 10:4">Impossibile enim est sanguinem taurorum et hircorum auferre peccata.</verse>
    <verse label="Heb 10:5">Ideo ingrediens mundum dicit: Hostiam et oblationem noluisti,corpus autem aptasti mihi;</verse>
    <verse label="Heb 10:6">holocautomata et sacrificia pro peccatonon tibi placuerunt.</verse>
    <verse label="Heb 10:7">Tunc dixi: Ecce venio,in capitulo libri scriptum est de me,ut faciam, Deus, voluntatem tuam ".</verse>
    <verse label="Heb 10:8">Superius dicens: " Hostias et oblationes et holocautomata et sacrificia pro peccato noluisti, nec placuerunt tibi ", quae secundum legem offeruntur,</verse>
    <verse label="Heb 10:9">tunc dixit: " Ecce venio, ut faciam voluntatem tuam ". Aufert primum, ut secundum statuat;</verse>
    <verse label="Heb 10:10">in qua voluntate sanctificati sumus per oblationem corporis Christi Iesu in semel.</verse>
    <verse label="Heb 10:11">Et omnis quidem sacerdos stat cotidie ministrans et easdem saepe offerens hostias, quae numquam possunt auferre peccata.</verse>
    <verse label="Heb 10:12">Hic autem, una pro peccatis oblata hostia, in sempiternum consedit in dextera Dei,</verse>
    <verse label="Heb 10:13">de cetero exspectans, donec ponantur inimici eius scabellum pedum eius;</verse>
    <verse label="Heb 10:14">una enim oblatione consummavit in sempiternum eos, qui sanctificantur.</verse>
    <verse label="Heb 10:15">Testificatur autem nobis et Spiritus Sanctus; postquam enim dixit:</verse>
    <verse label="Heb 10:16">" Hoc est testamentum, quod testabor ad illos post dies illos, dicit Dominus, dando leges meas in cordibus eorum, et in mente eorum superscribam eas;</verse>
    <verse label="Heb 10:17">et peccatorum eorum et iniquitatum eorum iam non recordabor amplius ".</verse>
    <verse label="Heb 10:18">Ubi autem horum remissio, iam non oblatio pro peccato.</verse>
    <verse label="Heb 10:19">Habentes itaque, fratres, fiduciam in introitum Sanctorum in sanguine Iesu,</verse>
    <verse label="Heb 10:20">quam initiavit nobis viam novam et viventem per velamen, id est carnem suam,</verse>
    <verse label="Heb 10:21">et sacerdotem magnum super domum Dei,</verse>
    <verse label="Heb 10:22">accedamus cum vero corde in plenitudine fidei, aspersi corda a conscientia mala et abluti corpus aqua munda;</verse>
    <verse label="Heb 10:23">teneamus spei confessionem indeclinabilem, fidelis enim est, qui repromisit;</verse>
    <verse label="Heb 10:24">et consideremus invicem in provocationem caritatis et bonorum operum,</verse>
    <verse label="Heb 10:25">non deserentes congregationem nostram, sicut est consuetudinis quibusdam, sed exhortantes, et tanto magis quanto videtis appropinquantem diem.</verse>
    <verse label="Heb 10:26">Voluntarie enim peccantibus nobis, post acceptam notitiam veritatis, iam non relinquitur pro peccatis hostia,</verse>
    <verse label="Heb 10:27">terribilis autem quaedam exspectatio iudicii, et ignis aemulatio, quae consumptura est adversarios.</verse>
    <verse label="Heb 10:28">Irritam quis faciens legem Moysis, sine ulla miseratione duobus vel tribus testibus moritur;</verse>
    <verse label="Heb 10:29">quanto deteriora putatis merebitur supplicia, qui Filium Dei conculcaverit et sanguinem testamenti communem duxerit, in quo sanctificatus est, et Spiritui gratiae contumeliam fecerit?</verse>
    <verse label="Heb 10:30">Scimus enim eum, qui dixit: " Mihi vindicta, ego retribuam "; et iterum: " Iudicabit Dominus populum suum ".</verse>
    <verse label="Heb 10:31">Horrendum est incidere in manus Dei viventis.</verse>
    <verse label="Heb 10:32">Rememoramini autem pristinos dies, in quibus illuminati magnum certamen sustinuistis passionum,</verse>
    <verse label="Heb 10:33">in altero quidem opprobriis et tribulationibus spectaculum facti, in altero autem socii taliter conversantium effecti;</verse>
    <verse label="Heb 10:34">nam et vinctis compassi estis et rapinam bonorum vestrorum cum gaudio suscepistis, cognoscentes vos habere meliorem substantiam et manentem.</verse>
    <verse label="Heb 10:35">Nolite itaque abicere confidentiam vestram, quae magnam habet remunerationem;</verse>
    <verse label="Heb 10:36">patientia enim vobis necessaria est, ut voluntatem Dei facientes reportetis promissionem.</verse>
    <verse label="Heb 10:37">Adhuc enim modicum quantulum,qui venturus est, veniet et non tardabit.</verse>
    <verse label="Heb 10:38">Iustus autem meus ex fide vivet;quod si subtraxerit se,non sibi complacet in eo anima mea.</verse>
    <verse label="Heb 10:39">Nos autem non sumus subtractionis in perditionem, sed fidei in acquisitionem animae.</verse>
    <verse label="Heb 11:1">Est autem fides sperando rum substantia, rerum argu mentum non apparentium.</verse>
    <verse label="Heb 11:2">In hac enim testimonium consecuti sunt seniores.</verse>
    <verse label="Heb 11:3">Fide intellegimus aptata esse saecula verbo Dei, ut ex invisibilibus visibilia facta sint.</verse>
    <verse label="Heb 11:4">Fide ampliorem hostiam Abel quam Cain obtulit Deo, per quam testimonium consecutus est esse iustus, testimonium perhibente muneribus eius Deo; et per illam defunctus adhuc loquitur.</verse>
    <verse label="Heb 11:5">Fide Henoch translatus est, ne videret mortem, et non inveniebatur, quia transtulit illum Deus; ante translationem enim testimonium accepit placuisse Deo.</verse>
    <verse label="Heb 11:6">Sine fide autem impossibile placere; credere enim oportet accedentem ad Deum quia est et inquirentibus se remunerator fit.</verse>
    <verse label="Heb 11:7">Fide Noe, responso accepto de his, quae adhuc non videbantur, reveritus aptavit arcam in salutem domus suae; per quam damnavit mundum, et iustitiae, quae secundum fidem est, heres est institutus.</verse>
    <verse label="Heb 11:8">Fide vocatus Abraham oboedivit in locum exire, quem accepturus erat in hereditatem; et exivit nesciens quo iret.</verse>
    <verse label="Heb 11:9">Fide peregrinatus est in terra promissionis tamquam in aliena, in casulis habitando cum Isaac et Iacob, coheredibus promissionis eiusdem;</verse>
    <verse label="Heb 11:10">exspectabat enim fundamenta habentem civitatem, cuius artifex et conditor Deus.</verse>
    <verse label="Heb 11:11">Fide - et ipsa Sara sterilis - virtutem in conceptionem seminis accepit etiam praeter tempus aetatis, quoniam fidelem credidit esse, qui promiserat;</verse>
    <verse label="Heb 11:12">propter quod et ab uno orti sunt, et hoc emortuo, tamquam sidera caeli in multitudine, et sicut arena, quae est ad oram maris, innumerabilis.</verse>
    <verse label="Heb 11:13">Iuxta fidem defuncti sunt omnes isti, non acceptis promissionibus, sed a longe eas aspicientes et salutantes, et confitentes quia peregrini et hospites sunt supra terram;</verse>
    <verse label="Heb 11:14">qui enim haec dicunt, significant se patriam inquirere.</verse>
    <verse label="Heb 11:15">Et si quidem illius meminissent, de qua exierant, habebant utique tempus revertendi;</verse>
    <verse label="Heb 11:16">nunc autem meliorem appetunt, id est caelestem. Ideo non confunditur Deus vocari Deus eorum, paravit enim illis civitatem.</verse>
    <verse label="Heb 11:17">Fide obtulit Abraham Isaac, cum tentaretur; et unigenitum offerebat ille, qui susceperat promissiones,</verse>
    <verse label="Heb 11:18">ad quem dictum erat: " In Isaac vocabitur tibi semen ",</verse>
    <verse label="Heb 11:19">arbitratus quia et a mortuis suscitare potens est Deus; unde eum et in parabola reportavit.</verse>
    <verse label="Heb 11:20">Fide et de futuris benedixit Isaac Iacob et Esau.</verse>
    <verse label="Heb 11:21">Fide Iacob moriens singulis filiorum Ioseph benedixit et adoravit super fastigium virgae suae.</verse>
    <verse label="Heb 11:22">Fide Ioseph moriens de profectione filiorum Israel memoratus est et de ossibus suis mandavit.</verse>
    <verse label="Heb 11:23">Fide Moyses natus occultatus est mensibus tribus a parentibus suis, eo quod vidissent formosum infantem et non timuerunt regis edictum.</verse>
    <verse label="Heb 11:24">Fide Moyses grandis factus negavit se dici filium filiae pharaonis,</verse>
    <verse label="Heb 11:25">magis eligens affligi cum populo Dei quam temporalem peccati habere iucunditatem,</verse>
    <verse label="Heb 11:26">maiores divitias aestimans thesauris Aegypti improperium Christi; aspiciebat enim in remunerationem.</verse>
    <verse label="Heb 11:27">Fide reliquit Aegyptum non veritus animositatem regis, invisibilem enim tamquam videns sustinuit.</verse>
    <verse label="Heb 11:28">Fide celebravit Pascha et sanguinis effusionem, ne, qui vastabat primogenita, tangeret ea.</verse>
    <verse label="Heb 11:29">Fide transierunt mare Rubrum tamquam per aridam terram, quod experti Aegyptii devorati sunt.</verse>
    <verse label="Heb 11:30">Fide muri Iericho ruerunt circuiti diebus septem.</verse>
    <verse label="Heb 11:31">Fide Rahab meretrix non periit cum incredulis, quia exceperat exploratores cum pace.</verse>
    <verse label="Heb 11:32">Et quid adhuc dicam? Deficiet enim me tempus enarrantem de Gedeon, Barac, Samson, Iephte, David et Samuel atque prophetis,</verse>
    <verse label="Heb 11:33">qui per fidem devicerunt regna, operati sunt iustitiam, adepti sunt repromissiones, obturaverunt ora leonum,</verse>
    <verse label="Heb 11:34">exstinxerunt impetum ignis, effugerunt aciem gladii, convaluerunt de infirmitate, fortes facti sunt in bello, castra verterunt exterorum;</verse>
    <verse label="Heb 11:35">acceperunt mulieres de resurrectione mortuos suos; alii autem distenti sunt, non suscipientes redemptionem, ut meliorem invenirent resurrectionem;</verse>
    <verse label="Heb 11:36">alii vero ludibria et verbera experti sunt, insuper et vincula et carcerem;</verse>
    <verse label="Heb 11:37">lapidati sunt, secti sunt, in occisione gladii mortui sunt, circumierunt in melotis, in pellibus caprinis, egentes, angustiati, afflicti,</verse>
    <verse label="Heb 11:38">quibus dignus non erat mundus, in solitudinibus errantes et montibus et speluncis et in cavernis terrae.</verse>
    <verse label="Heb 11:39">Et hi omnes testimonium per fidem consecuti non reportaverunt promissionem,</verse>
    <verse label="Heb 11:40">Deo pro nobis melius aliquid providente, ut ne sine nobis consummarentur.</verse>
    <verse label="Heb 12:1">Ideoque et nos tantam ha bentes circumpositam nobis nubem testium, deponentes omne pondus et circumstans nos peccatum, per patientiam curramus propositum nobis certamen,</verse>
    <verse label="Heb 12:2">aspicientes in ducem fidei et consummatorem Iesum, qui pro gaudio sibi proposito sustinuit crucem, confusione contempta, atque in dextera throni Dei sedet.</verse>
    <verse label="Heb 12:3">Recogitate enim eum, qui talem sustinuit a peccatoribus adversum semetipsum contradictionem, ut ne fatigemini animis vestris deficientes.</verse>
    <verse label="Heb 12:4">Nondum usque ad sanguinem restitistis adversus peccatum repugnantes;</verse>
    <verse label="Heb 12:5">et obliti estis exhortationis, quae vobis tamquam filiis loquitur: Fili mi, noli neglegere disciplinam Dominineque deficias, dum ab eo argueris:</verse>
    <verse label="Heb 12:6">quem enim diligit, Dominus castigat,flagellat autem omnem filium, quem recipit ".</verse>
    <verse label="Heb 12:7">Ad disciplinam suffertis; tamquam filios vos tractat Deus. Quis enim filius, quem non corripit pater?</verse>
    <verse label="Heb 12:8">Quod si extra disciplinam estis, cuius participes facti sunt omnes, ergo adulterini et non filii estis!</verse>
    <verse label="Heb 12:9">Deinde patres quidem carnis nostrae habebamus eruditores et reverebamur; non multo magis obtemperabimus Patri spirituum et vivemus?</verse>
    <verse label="Heb 12:10">Et illi quidem ad tempus paucorum dierum, secundum quod videbatur illis, castigabant; hic autem ad id, quod utile est ad participandam sanctitatem eius.</verse>
    <verse label="Heb 12:11">Omnis autem disciplina in praesenti quidem videtur non esse gaudii sed maeroris; postea autem fructum pacificum exercitatis per eam reddit iustitiae.</verse>
    <verse label="Heb 12:12">Propter quod remissas manus et soluta genua erigite</verse>
    <verse label="Heb 12:13">et gressus rectos facite pedibus vestris, ut, quod claudum est, non extorqueatur, magis autem sanetur.</verse>
    <verse label="Heb 12:14">Pacem sectamini cum omnibus et sanctificationem, sine qua nemo videbit Dominum,</verse>
    <verse label="Heb 12:15">providentes, ne quis desit gratiae Dei, ne qua radix amaritudinis sursum germinans perturbet, et per illam inquinentur multi;</verse>
    <verse label="Heb 12:16">ne quis fornicator aut profanus ut Esau, qui propter unam escam vendidit primogenita sua.</verse>
    <verse label="Heb 12:17">Scitis enim quoniam et postea cupiens hereditare benedictionem reprobatus est; non enim invenit paenitentiae locum, quamquam cum lacrimis inquisisset eam.</verse>
    <verse label="Heb 12:18">Non enim accessistis ad tractabilem et ardentem ignem et turbinem et caliginem et procellam</verse>
    <verse label="Heb 12:19">et tubae sonum et vocem verborum, quam qui audierunt, recusaverunt, ne ultra eis fieret verbum;</verse>
    <verse label="Heb 12:20">non enim portabant mandatum: " Et si bestia tetigerit montem, lapidabitur";</verse>
    <verse label="Heb 12:21">et ita terribile erat, quod videbatur, Moyses dixit: " Exterritus sum et tremebundus ".</verse>
    <verse label="Heb 12:22">Sed accessistis ad Sion montem et civitatem Dei viventis, Ierusalem caelestem, et multa milia angelorum, frequentiam</verse>
    <verse label="Heb 12:23">et ecclesiam primogenitorum, qui conscripti sunt in caelis, et iudicem Deum omnium et spiritus iustorum, qui consummati sunt,</verse>
    <verse label="Heb 12:24">et testamenti novi mediatorem Iesum et sanguinem aspersionis, melius loquentem quam Abel.</verse>
    <verse label="Heb 12:25">Videte, ne recusetis loquentem; si enim illi non effugerunt recusantes eum, qui super terram loquebatur, multo magis nos, qui de caelis loquentem avertimus;</verse>
    <verse label="Heb 12:26">cuius vox movit terram tunc, modo autem pronuntiavit dicens: " Adhuc semel ego movebo non solum terram sed et caelum ".</verse>
    <verse label="Heb 12:27">Hoc autem " adhuc semel " declarat mobilium translationem tamquam factorum, ut maneant ea, quae sunt immobilia.</verse>
    <verse label="Heb 12:28">Itaque, regnum immobile suscipientes, habeamus gratiam, per quam serviamus placentes Deo cum reverentia et metu;</verse>
    <verse label="Heb 12:29">etenim Deus noster ignis consumens est.</verse>
    <verse label="Heb 13:1">Caritas fraternitatis maneat.</verse>
    <verse label="Heb 13:2">Hospitalitatem nolite obli visci; per hanc enim quidam nescientes hospitio receperunt angelos.</verse>
    <verse label="Heb 13:3">Mementote vinctorum tamquam simul vincti, laborantium tamquam et ipsi in corpore morantes.</verse>
    <verse label="Heb 13:4">Honorabile conubium in omnibus, et torus immaculatus; fornicatores enim et adulteros iudicabit Deus.</verse>
    <verse label="Heb 13:5">Sint mores sine avaritia; contenti praesentibus. Ipse enim dixit: " Non te deseram neque derelinquam ",</verse>
    <verse label="Heb 13:6">ita ut confidenter dicamus: Dominus mihi adiutor est, non timebo; quid faciet mihi homo? ".</verse>
    <verse label="Heb 13:7">Mementote praepositorum vestrorum, qui vobis locuti sunt verbum Dei; quorum intuentes exitum conversationis, imitamini fidem.</verse>
    <verse label="Heb 13:8">Iesus Christus heri et hodie idem, et in saecula!</verse>
    <verse label="Heb 13:9">Doctrinis variis et peregrinis nolite abduci; optimum enim est gratia stabiliri cor, non escis, quae non profuerunt ambulantibus in eis.</verse>
    <verse label="Heb 13:10">Habemus altare, de quo edere non habent potestatem, qui tabernaculo deserviunt.</verse>
    <verse label="Heb 13:11">Quorum enim animalium infertur sanguis pro peccato in Sancta per pontificem, horum corpora cremantur extra castra.</verse>
    <verse label="Heb 13:12">Propter quod et Iesus, ut sanctificaret per suum sanguinem populum, extra portam passus est.</verse>
    <verse label="Heb 13:13">Exeamus igitur ad eum extra castra, improperium eius portantes;</verse>
    <verse label="Heb 13:14">non enim habemus hic manentem civitatem, sed futuram inquirimus.</verse>
    <verse label="Heb 13:15">Per ipsum ergo offeramus hostiam laudis semper Deo, id est fructum labiorum confitentium nomini eius.</verse>
    <verse label="Heb 13:16">Beneficientiae autem et communionis nolite oblivisci; talibus enim hostiis oblectatur Deus.</verse>
    <verse label="Heb 13:17">Oboedite praepositis vestris et subiacete eis; ipsi enim pervigilant pro animabus vestris quasi rationem reddituri, ut cum gaudio hoc faciant et non gementes; hoc enim non expedit vobis.</verse>
    <verse label="Heb 13:18">Orate pro nobis; confidimus enim quia bonam conscientiam habemus, in omnibus bene volentes conversari.</verse>
    <verse label="Heb 13:19">Amplius autem deprecor vos hoc facere, ut quo celerius restituar vobis.</verse>
    <verse label="Heb 13:20">Deus autem pacis, qui eduxit de mortuis pastorem magnum ovium in sanguine testamenti aeterni, Dominum nostrum Iesum,</verse>
    <verse label="Heb 13:21">aptet vos in omni bono, ut faciatis voluntatem eius, faciens in nobis, quod placeat coram se per Iesum Christum, cui gloria in saecula saeculorum. Amen.</verse>
    <verse label="Heb 13:22">Rogo autem vos, fratres, sufferte sermonem exhortationis; etenim perpaucis scripsi vobis.</verse>
    <verse label="Heb 13:23">Cognoscite fratrem nostrum Timotheum dimissum esse; cum quo, si celerius venerit, videbo vos.</verse>
    <verse label="Heb 13:24">Salutate omnes praepositos vestros et omnes sanctos. Salutant vos, qui de Italia sunt.</verse>
    <verse label="Heb 13:25">Gratia cum omnibus vobis.</verse>
  </lyrics>
</song>

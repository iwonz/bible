<?xml version="1.0" encoding="UTF-8"?>
<song>
  <title>Epistula I ad Corinthios</title>
  <lyrics>
    <verse label="1Cor 1:1">Paulus, vocatus apostolus Christi Iesu per voluntatem Dei, et Sosthenes frater</verse>
    <verse label="1Cor 1:2">ecclesiae Dei, quae est Corinthi, sanctificatis in Christo Iesu, vocatis sanctis cum omnibus, qui invocant nomen Domini nostri Iesu Christi in omni loco ipsorum et nostro:</verse>
    <verse label="1Cor 1:3">gratia vobis et pax a Deo Patre nostro et Domino Iesu Christo.</verse>
    <verse label="1Cor 1:4">Gratias ago Deo meo semper pro vobis in gratia Dei, quae data est vobis in Christo Iesu,</verse>
    <verse label="1Cor 1:5">quia in omnibus divites facti estis in illo, in omni verbo et in omni scientia,</verse>
    <verse label="1Cor 1:6">sicut testimonium Christi confirmatum est in vobis,</verse>
    <verse label="1Cor 1:7">ita ut nihil vobis desit in ulla donatione, exspectantibus revelationem Domini nostri Iesu Christi;</verse>
    <verse label="1Cor 1:8">qui et confirmabit vos usque ad finem sine crimine in die Domini nostri Iesu Christi.</verse>
    <verse label="1Cor 1:9">Fidelis Deus, per quem vocati estis in communionem Filii eius Iesu Christi Domini nostri.</verse>
    <verse label="1Cor 1:10">Obsecro autem vos, fratres, per nomen Domini nostri Iesu Christi, ut idipsum dicatis omnes, et non sint in vobis schismata, sitis autem perfecti in eodem sensu et in eadem sententia.</verse>
    <verse label="1Cor 1:11">Significatum est enim mihi de vobis, fratres mei, ab his, qui sunt Chloes, quia contentiones inter vos sunt.</verse>
    <verse label="1Cor 1:12">Hoc autem dico, quod unusquisque vestrum dicit: " Ego quidem sum Pauli, " Ego autem Apollo ", " Ego vero Cephae ", " Ego autem Christi ".</verse>
    <verse label="1Cor 1:13">Divisus est Christus? Numquid Paulus crucifixus est pro vobis, aut in nomine Pauli baptizati estis?</verse>
    <verse label="1Cor 1:14">Gratias ago Deo quod neminem vestrum baptizavi, nisi Crispum et Gaium,</verse>
    <verse label="1Cor 1:15">ne quis dicat quod in nomine meo baptizati sitis.</verse>
    <verse label="1Cor 1:16">Baptizavi autem et Stephanae domum; ceterum nescio si quem alium baptizaverim.</verse>
    <verse label="1Cor 1:17">Non enim misit me Christus baptizare, sed evangelizare; non in sapientia verbi, ut non evacuetur crux Christi.</verse>
    <verse label="1Cor 1:18">Verbum enim crucis pereuntibus quidem stultitia est; his autem, qui salvi fiunt, id est nobis, virtus Dei est.</verse>
    <verse label="1Cor 1:19">Scriptum est enim: Perdam sapientiam sapientiumet prudentiam prudentium reprobabo ".</verse>
    <verse label="1Cor 1:20">Ubi sapiens? Ubi scriba? Ubi conquisitor huius saeculi? Nonne stultam fecit Deus sapientiam huius mundi?</verse>
    <verse label="1Cor 1:21">Nam quia in Dei sapientia non cognovit mundus per sapientiam Deum, placuit Deo per stultitiam praedicationis salvos facere credentes.</verse>
    <verse label="1Cor 1:22">Quoniam et Iudaei signa petunt, et Graeci sapientiam quaerunt,</verse>
    <verse label="1Cor 1:23">nos autem praedicamus Christum crucifixum, Iudaeis quidem scandalum, gentibus autem stultitiam;</verse>
    <verse label="1Cor 1:24">ipsis autem vocatis, Iudaeis atque Graecis, Christum Dei virtutem et Dei sapientiam;</verse>
    <verse label="1Cor 1:25">quia quod stultum est Dei, sapientius est hominibus, et, quod infirmum est Dei, fortius est hominibus.</verse>
    <verse label="1Cor 1:26">Videte enim vocationem vestram, fratres; quia non multi sapientes secundum carnem, non multi potentes, non multi nobiles;</verse>
    <verse label="1Cor 1:27">sed, quae stulta sunt mundi, elegit Deus, ut confundat sapientes, et infirma mundi elegit Deus, ut confundat fortia,</verse>
    <verse label="1Cor 1:28">et ignobilia mundi et contemptibilia elegit Deus, quae non sunt, ut ea, quae sunt, destrueret,</verse>
    <verse label="1Cor 1:29">ut non glorietur omnis caro in conspectu Dei.</verse>
    <verse label="1Cor 1:30">Ex ipso autem vos estis in Christo Iesu, qui factus est sapientia nobis a Deo et iustitia et sanctificatio et redemptio,</verse>
    <verse label="1Cor 1:31">ut quemadmodum scriptum est: Qui gloriatur, in Domino glorietur ".</verse>
    <verse label="1Cor 2:1">Et ego, cum venissem ad vos, fratres, veni non per sublimita tem sermonis aut sapientiae annuntians vobis mysterium Dei.</verse>
    <verse label="1Cor 2:2">Non enim iudicavi scire me aliquid inter vos nisi Iesum Christum et hunc crucifixum.</verse>
    <verse label="1Cor 2:3">Et ego in infirmitate et timore et tremore multo fui apud vos,</verse>
    <verse label="1Cor 2:4">et sermo meus et praedicatio mea non in persuasibilibus sapientiae verbis sed in ostensione Spiritus et virtutis,</verse>
    <verse label="1Cor 2:5">ut fides vestra non sit in sapientia hominum sed in virtute Dei.</verse>
    <verse label="1Cor 2:6">Sapientiam autem loquimur inter perfectos, sapientiam vero non huius saeculi neque principum huius saeculi, qui destruuntur,</verse>
    <verse label="1Cor 2:7">sed loquimur Dei sapientiam in mysterio, quae abscondita est, quam praedestinavit Deus ante saecula in gloriam nostram,</verse>
    <verse label="1Cor 2:8">quam nemo principum huius saeculi cognovit; si enim cognovissent, numquam Dominum gloriae crucifixissent.</verse>
    <verse label="1Cor 2:9">Sed sicut scriptum est: " Quod oculus non vidit, nec auris audivit, nec in cor hominis ascendit, quae praeparavit Deus his, qui diligunt illum ".</verse>
    <verse label="1Cor 2:10">Nobis autem revelavit Deus per Spiritum; Spiritus enim omnia scrutatur, etiam profunda Dei.</verse>
    <verse label="1Cor 2:11">Quis enim scit hominum, quae sint hominis, nisi spiritus hominis, qui in ipso est? Ita et, quae Dei sunt, nemo cognovit nisi Spiritus Dei.</verse>
    <verse label="1Cor 2:12">Nos autem non spiritum mundi accepimus, sed Spiritum, qui ex Deo est, ut sciamus, quae a Deo donata sunt nobis;</verse>
    <verse label="1Cor 2:13">quae et loquimur non in doctis humanae sapientiae sed in doctis Spiritus verbis, spiritalibus spiritalia comparantes.</verse>
    <verse label="1Cor 2:14">Animalis autem homo non percipit, quae sunt Spiritus Dei, stultitia enim sunt illi, et non potest intellegere, quia spiritaliter examinantur;</verse>
    <verse label="1Cor 2:15">spiritalis autem iudicat omnia, et ipse a nemine iudicatur.</verse>
    <verse label="1Cor 2:16">Quis enim cognovit sensum Domini,qui instruat eum?Nos autem sensum Christi habemus.</verse>
    <verse label="1Cor 3:1">Et ego, fratres, non potui vobis loqui quasi spiritalibus sed qua si carnalibus, tamquam parvulis in Christo.</verse>
    <verse label="1Cor 3:2">Lac vobis potum dedi, non escam, nondum enim poteratis. Sed ne nunc quidem potestis,</verse>
    <verse label="1Cor 3:3">adhuc enim estis carnales. Cum enim sit inter vos zelus et contentio, nonne carnales estis et secundum hominem ambulatis?</verse>
    <verse label="1Cor 3:4">Cum enim quis dicit: " Ego quidem sum Pauli ", alius autem: " Ego Apollo, nonne homines estis?</verse>
    <verse label="1Cor 3:5">Quid igitur est Apollo? Quid vero Paulus? Ministri, per quos credidistis, et unicuique sicut Dominus dedit.</verse>
    <verse label="1Cor 3:6">Ego plantavi, Apollo rigavit, sed Deus incrementum dedit;</verse>
    <verse label="1Cor 3:7">itaque neque qui plantat, est aliquid, neque qui rigat, sed qui incrementum dat, Deus.</verse>
    <verse label="1Cor 3:8">Qui plantat autem et qui rigat unum sunt; unusquisque autem propriam mercedem accipiet secundum suum laborem.</verse>
    <verse label="1Cor 3:9">Dei enim sumus adiutores: Dei agri cultura estis, Dei aedificatio estis.</verse>
    <verse label="1Cor 3:10">Secundum gratiam Dei, quae data est mihi, ut sapiens architectus fundamentum posui; alius autem superaedificat. Unusquisque autem videat quomodo superaedificet;</verse>
    <verse label="1Cor 3:11">fundamentum enim aliud nemo potest ponere praeter id, quod positum est, qui est Iesus Christus.</verse>
    <verse label="1Cor 3:12">Si quis autem superaedificat supra fundamentum aurum, argentum, lapides pretiosos, ligna, fenum, stipulam,</verse>
    <verse label="1Cor 3:13">uniuscuiusque opus manifestum erit; dies enim declarabit: quia in igne revelatur, et uniuscuiusque opus quale sit ignis probabit.</verse>
    <verse label="1Cor 3:14">Si cuius opus manserit, quod superaedificavit, mercedem accipiet;</verse>
    <verse label="1Cor 3:15">si cuius opus arserit, detrimentum patietur, ipse autem salvus erit, sic tamen quasi per ignem.</verse>
    <verse label="1Cor 3:16">Nescitis quia templum Dei estis, et Spiritus Dei habitat in vobis?</verse>
    <verse label="1Cor 3:17">Si quis autem templum Dei everterit, evertet illum Deus; templum enim Dei sanctum est, quod estis vos.</verse>
    <verse label="1Cor 3:18">Nemo se seducat; si quis videtur sapiens esse inter vos in hoc saeculo, stultus fiat, ut sit sapiens.</verse>
    <verse label="1Cor 3:19">Sapientia enim huius mundi stultitia est apud Deum. Scriptum est enim: Qui apprehendit sapientes in astutia eorum ";</verse>
    <verse label="1Cor 3:20">et iterum: Dominus novit cogitationes sapientium,quoniam vanae sunt ".</verse>
    <verse label="1Cor 3:21">Itaque nemo glorietur in hominibus. Omnia enim vestra sunt,</verse>
    <verse label="1Cor 3:22">sive Paulus sive Apollo sive Cephas sive mundus sive vita sive mors sive praesentia sive futura, omnia enim vestra sunt,</verse>
    <verse label="1Cor 3:23">vos autem Christi, Christus autem Dei.</verse>
    <verse label="1Cor 4:1">Sic nos existimet homo ut mi nistros Christi et dispensatores mysteriorum Dei.</verse>
    <verse label="1Cor 4:2">Hic iam quaeritur inter dispensatores, ut fidelis quis inveniatur.</verse>
    <verse label="1Cor 4:3">Mihi autem pro minimo est, ut a vobis iudicer aut ab humano die. Sed neque meipsum iudico;</verse>
    <verse label="1Cor 4:4">nihil enim mihi conscius sum, sed non in hoc iustificatus sum. Qui autem iudicat me, Dominus est!</verse>
    <verse label="1Cor 4:5">Itaque nolite ante tempus quidquam iudicare, quoadusque veniat Dominus, qui et illuminabit abscondita tenebrarum et manifestabit consilia cordium; et tunc laus erit unicuique a Deo.</verse>
    <verse label="1Cor 4:6">Haec autem, fratres, transfiguravi in me et Apollo propter vos, ut in nobis discatis illud: " Ne supra quae scripta sunt ", ne unus pro alio inflemini adversus alterum.</verse>
    <verse label="1Cor 4:7">Quis enim te discernit? Quid autem habes, quod non accepisti? Si autem accepisti, quid gloriaris, quasi non acceperis?</verse>
    <verse label="1Cor 4:8">Iam saturati estis, iam divites facti estis. Sine nobis regnastis; et utinam regnaretis, ut et nos vobiscum regnaremus.</verse>
    <verse label="1Cor 4:9">Puto enim, Deus nos apostolos novissimos ostendit tamquam morti destinatos, quia spectaculum facti sumus mundo et angelis et hominibus.</verse>
    <verse label="1Cor 4:10">Nos stulti propter Christum, vos autem prudentes in Christo; nos infirmi, vos autem fortes; vos gloriosi, nos autem ignobiles.</verse>
    <verse label="1Cor 4:11">Usque in hanc horam et esurimus et sitimus et nudi sumus et colaphis caedimur et instabiles sumus</verse>
    <verse label="1Cor 4:12">et laboramus operantes manibus nostris; maledicti benedicimus, persecutionem passi sustinemus,</verse>
    <verse label="1Cor 4:13">blasphemati obsecramus; tamquam purgamenta mundi facti sumus, omnium peripsema, usque adhuc.</verse>
    <verse label="1Cor 4:14">Non ut confundam vos, haec scribo, sed ut quasi filios meos carissimos moneam;</verse>
    <verse label="1Cor 4:15">nam si decem milia paedagogorum habeatis in Christo, sed non multos patres, nam in Christo Iesu per evangelium ego vos genui.</verse>
    <verse label="1Cor 4:16">Rogo ergo vos: imitatorcs mei estote!</verse>
    <verse label="1Cor 4:17">Ideo misi ad vos Timotheum, qui est filius meus carissimus et fidelis in Domino, qui vos commonefaciat vias meas, quae sunt in Christo, sicut ubique in omni ecclesia doceo.</verse>
    <verse label="1Cor 4:18">Tamquam non venturus sim ad vos, sic inflati sunt quidam;</verse>
    <verse label="1Cor 4:19">veniam autem cito ad vos, si Dominus voluerit, et cognoscam non sermonem eorum, qui inflati sunt, sed virtutem;</verse>
    <verse label="1Cor 4:20">non enim in sermone est regnum Dei sed in virtute.</verse>
    <verse label="1Cor 4:21">Quid vultis? In virga veniam ad vos an in caritate et spiritu mansuetudinis?</verse>
    <verse label="1Cor 5:1">Omnino auditur inter vos for nicatio, et talis fornicatio qualis nec inter gentes, ita ut uxorem patris aliquis habeat.</verse>
    <verse label="1Cor 5:2">Et vos inflati estis et non magis luctum habuistis, ut tollatur de medio vestrum, qui hoc opus fecit?</verse>
    <verse label="1Cor 5:3">Ego quidem absens corpore, praesens autem spiritu, iam iudicavi ut praesens eum, qui sic operatus est,</verse>
    <verse label="1Cor 5:4">in nomine Domini nostri Iesu, congregatis vobis et meo spiritu cum virtute Domini nostri Iesu,</verse>
    <verse label="1Cor 5:5">tradere huiusmodi Satanae in interitum carnis, ut spiritus salvus sit in die Domini.</verse>
    <verse label="1Cor 5:6">Non bona gloriatio vestra. Nescitis quia modicum fermentum totam massam corrumpit?</verse>
    <verse label="1Cor 5:7">Expurgate vetus fermentum, ut sitis nova consparsio, sicut estis azymi. Etenim Pascha nostrum immolatus est Christus!</verse>
    <verse label="1Cor 5:8">Itaque festa celebremus, non in fermento veteri neque in fermento malitiae et nequitiae, sed in azymis sinceritatis et veritatis.</verse>
    <verse label="1Cor 5:9">Scripsi vobis in epistula: Ne commisceamini fornicariis.</verse>
    <verse label="1Cor 5:10">Non utique fornicariis huius mundi aut avaris aut rapacibus aut idolis servientibus, alioquin debueratis de hoc mundo exisse!</verse>
    <verse label="1Cor 5:11">Nunc autem scripsi vobis non commisceri, si is, qui frater nominatur, est fornicator aut avarus aut idolis serviens aut maledicus aut ebriosus aut rapax; cum eiusmodi nec cibum sumere.</verse>
    <verse label="1Cor 5:12">Quid enim mihi de his, qui foris sunt, iudicare? Nonne de his, qui intus sunt, vos iudicatis?</verse>
    <verse label="1Cor 5:13">Nam eos, qui foris sunt, Deus iudicabit. Auferte malum ex vobis ipsis!</verse>
    <verse label="1Cor 6:1">Audet aliquis vestrum habens negotium adversus alterum iu dicari apud iniquos et non apud sanctos?</verse>
    <verse label="1Cor 6:2">An nescitis quoniam sancti de mundo iudicabunt? Et si in vobis iudicabitur mundus, indigni estis minimis iudiciis?</verse>
    <verse label="1Cor 6:3">Nescitis quoniam angelos iudicabimus, quanto magis saecularia?</verse>
    <verse label="1Cor 6:4">Saecularia igitur iudicia si habueritis, contemptibiles, qui sunt in ecclesia, illos constituite ad iudicandum?</verse>
    <verse label="1Cor 6:5">Ad verecundiam vestram dico! Sic non est inter vos sapiens quisquam, qui possit iudicare inter fratrem suum?</verse>
    <verse label="1Cor 6:6">Sed frater cum fratre iudicio contendit, et hoc apud infideles?</verse>
    <verse label="1Cor 6:7">Iam quidem omnino defectio est vobis, quod iudicia habetis inter vosmetipsos! Quare non magis iniuriam accipitis, quare non magis fraudem patimini?</verse>
    <verse label="1Cor 6:8">Sed vos iniuriam facitis et fraudatis, et hoc fratribus!</verse>
    <verse label="1Cor 6:9">An nescitis quia iniqui regnum Dei non possidebunt? Nolite errare: neque fornicarii neque idolis servientes neque adulteri neque molles neque masculorum concubitores</verse>
    <verse label="1Cor 6:10">neque fures neque avari, non ebriosi, non maledici, non rapaces regnum Dei possidebunt.</verse>
    <verse label="1Cor 6:11">Et haec quidam fuistis. Sed abluti estis, sed sanctificati estis, sed iustificati estis in nomine Domini Iesu Christi et in Spiritu Dei nostri!</verse>
    <verse label="1Cor 6:12">" Omnia mihi licent! ". Sed non omnia expediunt. " Omnia mihi licent!. Sed ego sub nullius redigar potestate.</verse>
    <verse label="1Cor 6:13">" Esca ventri, et venter escis! ". Deus autem et hunc et has destruet. Corpus autem non fornicationi sed Domino, et Dominus corpori;</verse>
    <verse label="1Cor 6:14">Deus vero et Dominum suscitavit et nos suscitabit per virtutem suam.</verse>
    <verse label="1Cor 6:15">Nescitis quoniam corpora vestra membra Christi sunt? Tollens ergo membra Christi faciam membra meretricis? Absit!</verse>
    <verse label="1Cor 6:16">An nescitis quoniam, qui adhaeret meretrici, unum corpus est? " Erunt enim, inquit, duo in carne una ".</verse>
    <verse label="1Cor 6:17">Qui autem adhaeret Domino, unus Spiritus est.</verse>
    <verse label="1Cor 6:18">Fugite fornicationem! Omne peccatum, quodcumque fecerit homo, extra corpus est; qui autem fornicatur, in corpus suum peccat.</verse>
    <verse label="1Cor 6:19">An nescitis quoniam corpus vestrum templum est Spiritus Sancti, qui in vobis est, quem habetis a Deo, et non estis vestri?</verse>
    <verse label="1Cor 6:20">Empti enim estis pretio! Glorificate ergo Deum in corpore vestro.</verse>
    <verse label="1Cor 7:1">De quibus autem scripsistis, bo num est homini mulierem non non tangere;</verse>
    <verse label="1Cor 7:2">propter fornicationes autem unusquisque suam uxorem habeat, et unaquaeque suum virum habeat.</verse>
    <verse label="1Cor 7:3">Uxori vir debitum reddat; similiter autem et uxor viro.</verse>
    <verse label="1Cor 7:4">Mulier sui corporis potestatem non habet sed vir; similiter autem et vir sui corporis potestatem non habet sed mulier.</verse>
    <verse label="1Cor 7:5">Nolite fraudare invicem, nisi forte ex consensu ad tempus, ut vacetis orationi et iterum sitis in idipsum, ne tentet vos Satanas propter incontinentiam vestram.</verse>
    <verse label="1Cor 7:6">Hoc autem dico secundum indulgentiam, non secundum imperium.</verse>
    <verse label="1Cor 7:7">Volo autem omnes homines esse sicut meipsum; sed unusquisque proprium habet donum ex Deo: alius quidem sic, alius vero sic.</verse>
    <verse label="1Cor 7:8">Dico autem innuptis et viduis: Bonum est illis si sic maneant, sicut et ego;</verse>
    <verse label="1Cor 7:9">quod si non se continent, nubant. Melius est enim nubere quam uri.</verse>
    <verse label="1Cor 7:10">His autem, qui matrimonio iuncti sunt, praecipio, non ego sed Dominus, uxorem a viro non discedere</verse>
    <verse label="1Cor 7:11">- quod si discesserit, maneat innupta aut viro suo reconcilietur - et virum uxorem non dimittere.</verse>
    <verse label="1Cor 7:12">Ceteris autem ego dico, non Dominus: Si quis frater uxorem habet infidelem, et haec consentit habitare cum illo, non dimittat illam;</verse>
    <verse label="1Cor 7:13">et si qua mulier habet virum infidelem, et hic consentit habitare cum illa, non dimittat virum.</verse>
    <verse label="1Cor 7:14">Sanctificatus est enim vir infidelis in muliere, et sanctificata est mulier infidelis in fratre. Alioquin filii vestri immundi essent; nunc autem sancti sunt.</verse>
    <verse label="1Cor 7:15">Quod si infidelis discedit, discedat. Non est enim servituti subiectus frater aut soror in eiusmodi; in pace autem vocavit nos Deus.</verse>
    <verse label="1Cor 7:16">Quid enim scis, mulier, si virum salvum facies? Aut quid scis, vir, si mulierem salvam facies?</verse>
    <verse label="1Cor 7:17">Nisi unicuique, sicut divisit Dominus, unumquemque, sicut vocavit Deus, ita ambulet; et sic in omnibus ecclesiis doceo.</verse>
    <verse label="1Cor 7:18">Circumcisus aliquis vocatus est? Non adducat praeputium! In praeputio aliquis vocatus est? Non circumcidatur!</verse>
    <verse label="1Cor 7:19">Circumcisio nihil est, et praeputium nihil est, sed observatio mandatorum Dei.</verse>
    <verse label="1Cor 7:20">Unusquisque, in qua vocatione vocatus est, in ea permaneat.</verse>
    <verse label="1Cor 7:21">Servus vocatus es? Non sit tibi curae; sed et si potes liber fieri, magis utere!</verse>
    <verse label="1Cor 7:22">Qui enim in Domino vocatus est servus, libertus est Domini; similiter, qui liber vocatus est, servus est Christi!</verse>
    <verse label="1Cor 7:23">Pretio empti estis! Nolite fieri servi hominum.</verse>
    <verse label="1Cor 7:24">Unusquisque, in quo vocatus est, fratres, in hoc maneat apud Deum.</verse>
    <verse label="1Cor 7:25">De virginibus autem praeceptum Domini non habeo; consilium autem do, tamquam misericordiam consecutus a Domino, ut sim fidelis.</verse>
    <verse label="1Cor 7:26">Existimo ergo hoc bonum esse propter instantem necessitatem, quoniam bonum est homini sic esse.</verse>
    <verse label="1Cor 7:27">Alligatus es uxori? Noli quaerere solutionem. Solutus es ab uxore? Noli quaerere uxorem.</verse>
    <verse label="1Cor 7:28">Si autem acceperis uxorem, non peccasti; et si nupserit virgo, non peccavit. Tribulationem tamen carnis habebunt huiusmodi, ego autem vobis parco.</verse>
    <verse label="1Cor 7:29">Hoc itaque dico, fratres, tempus breviatum est; reliquum est, ut et qui habent uxores, tamquam non habentes sint,</verse>
    <verse label="1Cor 7:30">et qui flent, tamquam non flentes, et qui gaudent, tamquam non gaudentes, et qui emunt, tamquam non possidentes,</verse>
    <verse label="1Cor 7:31">et qui utuntur hoc mundo, tamquam non abutentes; praeterit enim figura huius mundi.</verse>
    <verse label="1Cor 7:32">Volo autem vos sine sollicitudine esse. Qui sine uxore est, sollicitus est, quae Domini sunt, quomodo placeat Domino;</verse>
    <verse label="1Cor 7:33">qui autem cum uxore est, sollicitus est, quae sunt mundi, quomodo placeat uxori,</verse>
    <verse label="1Cor 7:34">et divisus est. Et mulier innupta et virgo cogitat, quae Domini sunt, ut sit sancta et corpore et spiritu; quae autem nupta est, cogitat, quae sunt mundi, quomodo placeat viro.</verse>
    <verse label="1Cor 7:35">Porro hoc ad utilitatem vestram dico, non ut laqueum vobis iniciam, sed ad id quod honestum est, et ut assidue cum Domino sitis sine distractione.</verse>
    <verse label="1Cor 7:36">Si quis autem turpem se videri existimat super virgine sua, quod sit superadulta, et ita oportet fieri, quod vult, faciat; non peccat: nubant.</verse>
    <verse label="1Cor 7:37">Qui autem statuit in corde suo firmus, non habens necessitatem, potestatem autem habet suae voluntatis, et hoc iudicavit in corde suo servare virginem suam, bene faciet;</verse>
    <verse label="1Cor 7:38">igitur et, qui matrimonio iungit virginem suam, bene facit; et, qui non iungit, melius faciet.</verse>
    <verse label="1Cor 7:39">Mulier alligata est, quanto tempore vir eius vivit; quod si dormierit vir eius, libera est, cui vult nubere, tantum in Domino.</verse>
    <verse label="1Cor 7:40">Beatior autem erit, si sic permanserit secundum meum consilium; puto autem quod et ego Spiritum Dei habeo.</verse>
    <verse label="1Cor 8:1">De idolothytis autem, scimus quia omnes scientiam habemus. Scientia inflat, caritas vero aedificat.</verse>
    <verse label="1Cor 8:2">Si quis se existimat scire aliquid, nondum cognovit, quemadmodum oporteat eum scire;</verse>
    <verse label="1Cor 8:3">si quis autem diligit Deum, hic cognitus est ab eo.</verse>
    <verse label="1Cor 8:4">De esu igitur idolothytorum, scimus quia nullum idolum est in mundo, et quod nullus deus nisi Unus.</verse>
    <verse label="1Cor 8:5">Nam et si sunt, qui dicantur dii sive in caelo sive in terra, si quidem sunt dii multi et domini multi,</verse>
    <verse label="1Cor 8:6">nobis tamen unus Deus Pater, ex quo omnia et nos in illum, et unus Dominus Iesus Christus, per quem omnia et nos per ipsum.</verse>
    <verse label="1Cor 8:7">Sed non in omnibus est scientia; quidam autem consuetudine usque nunc idoli quasi idolothytum manducant, et conscientia ipsorum, cum sit infirma, polluitur.</verse>
    <verse label="1Cor 8:8">Esca autem nos non commendat Deo; neque si non manducaverimus, deficiemus, neque si manducaverimus, abundabimus.</verse>
    <verse label="1Cor 8:9">Videte autem, ne forte haec licentia vestra offendiculum fiat infirmis.</verse>
    <verse label="1Cor 8:10">Si enim quis viderit eum, qui habet scientiam, in idolio recumbentem, nonne conscientia eius, cum sit infirma, aedificabitur ad manducandum idolothyta?</verse>
    <verse label="1Cor 8:11">Peribit enim infirmus in tua scientia, frater, propter quem Christus mortuus est!</verse>
    <verse label="1Cor 8:12">Sic autem peccantes in fratres et percutientes conscientiam eorum infirmam, in Christum peccatis.</verse>
    <verse label="1Cor 8:13">Quapropter si esca scandalizat fratrem meum, non manducabo carnem in aeternum, ne fratrem meum scandalizem.</verse>
    <verse label="1Cor 9:1">Non sum liber? Non sum apo stolus? Nonne Iesum Dominum nostrum vidi? Non opus meum vos estis in Domino?</verse>
    <verse label="1Cor 9:2">Si aliis non sum apostolus, sed tamen vobis sum; nam signaculum apostolatus mei vos estis in Domino.</verse>
    <verse label="1Cor 9:3">Mea defensio apud eos, qui me interrogant, haec est.</verse>
    <verse label="1Cor 9:4">Numquid non habemus potestatem manducandi et bibendi?</verse>
    <verse label="1Cor 9:5">Numquid non habemus potestatem sororem mulierem circumducendi, sicut et ceteri apostoli et fratres Domini et Cephas?</verse>
    <verse label="1Cor 9:6">Aut solus ego et Barnabas non habemus potestatem non operandi?</verse>
    <verse label="1Cor 9:7">Quis militat suis stipendiis umquam? Quis plantat vineam et fructum eius non edit? Aut quis pascit gregem et de lacte gregis non manducat?</verse>
    <verse label="1Cor 9:8">Numquid secundum hominem haec dico? An et lex haec non dicit?</verse>
    <verse label="1Cor 9:9">Scriptum est enim in Lege Moysis: " Non alligabis os bovi trituranti ". Numquid de bobus cura est Deo?</verse>
    <verse label="1Cor 9:10">An propter nos utique dicit? Nam propter nos scripta sunt, quoniam debet in spe, qui arat, arare; et, qui triturat, in spe fructus percipiendi.</verse>
    <verse label="1Cor 9:11">Si nos vobis spiritalia seminavimus, magnum est, si nos carnalia vestra metamus?</verse>
    <verse label="1Cor 9:12">Si alii potestatis vestrae participes sunt, non potius nos? Sed non usi sumus hac potestate, sed omnia sustinemus, ne quod offendiculum demus evangelio Christi.</verse>
    <verse label="1Cor 9:13">Nescitis quoniam, qui sacra operantur, quae de sacrario sunt, edunt; qui altari deserviunt, cum altari participantur?</verse>
    <verse label="1Cor 9:14">Ita et Dominus ordinavit his, qui evangelium annuntiant, de evangelio vivere.</verse>
    <verse label="1Cor 9:15">Ego autem nullo horum usus sum. Non scripsi autem haec, ut ita fiant in me; bonum est enim mihi magis mori quam ut gloriam meam quis evacuet.</verse>
    <verse label="1Cor 9:16">Nam si evangelizavero, non est mihi gloria; necessitas enim mihi incumbit. Vae enim mihi est, si non evangelizavero!</verse>
    <verse label="1Cor 9:17">Si enim volens hoc ago, mercedem habeo; si autem invitus, dispensatio mihi credita est.</verse>
    <verse label="1Cor 9:18">Quae est ergo merces mea? Ut evangelium praedicans sine sumptu ponam evangelium, ut non abutar potestate mea in evangelio.</verse>
    <verse label="1Cor 9:19">Nam cum liber essem ex omnibus, omnium me servum feci, ut plures lucri facerem.</verse>
    <verse label="1Cor 9:20">Et factus sum Iudaeis tamquam Iudaeus, ut Iudaeos lucrarer; his, qui sub lege sunt, quasi sub lege essem, cum ipse non essem sub lege, ut eos, qui sub lege erant, lucri facerem;</verse>
    <verse label="1Cor 9:21">his, qui sine lege erant, tamquam sine lege essem, cum sine lege Dei non essem, sed in lege essem Christi, ut lucri facerem eos, qui sine lege erant;</verse>
    <verse label="1Cor 9:22">factus sum infirmis infirmus, ut infirmos lucri facerem; omnibus omnia factus sum, ut aliquos utique facerem salvos.</verse>
    <verse label="1Cor 9:23">Omnia autem facio propter evangelium, ut comparticeps eius efficiar.</verse>
    <verse label="1Cor 9:24">Nescitis quod hi, qui in stadio currunt, omnes quidem currunt, sed unus accipit bravium? Sic currite, ut comprehendatis.</verse>
    <verse label="1Cor 9:25">Omnis autem, qui in agone contendit, ab omnibus se abstinet; et illi quidem, ut corruptibilem coronam accipiant, nos autem incorruptam.</verse>
    <verse label="1Cor 9:26">Ego igitur sic curro non quasi in incertum, sic pugno non quasi aerem verberans;</verse>
    <verse label="1Cor 9:27">sed castigo corpus meum et in servitutem redigo, ne forte, cum aliis praedicaverim, ipse reprobus efficiar.</verse>
    <verse label="1Cor 10:1">Nolo enim vos ignorare, fra tres, quoniam patres nostri omnes sub nube fuerunt et omnes mare transierunt</verse>
    <verse label="1Cor 10:2">et omnes in Moyse baptizati sunt in nube et in mari</verse>
    <verse label="1Cor 10:3">et omnes eandem escam spiritalem manducaverunt</verse>
    <verse label="1Cor 10:4">et omnes eundem potum spiritalem biberunt; bibebant autem de spiritali, consequente eos, petra; petra autem erat Christus.</verse>
    <verse label="1Cor 10:5">Sed non in pluribus eorum complacuit sibi Deus, nam prostrati sunt in deserto.</verse>
    <verse label="1Cor 10:6">Haec autem figurae fuerunt nostrae, ut non simus concupiscentes malorum, sicut et illi concupierunt.</verse>
    <verse label="1Cor 10:7">Neque idolorum cultores efficiamini, sicut quidam ex ipsis; quemadmodum scriptum est: " Sedit populus manducare et bibere, et surrexerunt ludere.</verse>
    <verse label="1Cor 10:8">Neque fornicemur, sicut quidam ex ipsis fornicati sunt, et ceciderunt una die viginti tria milia.</verse>
    <verse label="1Cor 10:9">Neque tentemus Christum, sicut quidam eorum tentaverunt et a serpentibus perierunt.</verse>
    <verse label="1Cor 10:10">Neque murmuraveritis, sicut quidam eorum murmuraverunt et perierunt ab exterminatore.</verse>
    <verse label="1Cor 10:11">Haec autem in figura contingebant illis; scripta sunt autem ad correptionem nostram, in quos fines saeculorum devenerunt.</verse>
    <verse label="1Cor 10:12">Itaque, qui se existimat stare, videat, ne cadat.</verse>
    <verse label="1Cor 10:13">Tentatio vos non apprehendit nisi humana; fidelis autem Deus, qui non patietur vos tentari super id quod potestis, sed faciet cum tentatione etiam proventum, ut possitis sustinere.</verse>
    <verse label="1Cor 10:14">Propter quod, carissimi mihi, fugite ab idolorum cultura.</verse>
    <verse label="1Cor 10:15">Ut prudentibus loquor; vos iudicate, quod dico:</verse>
    <verse label="1Cor 10:16">Calix benedictionis, cui benedicimus, nonne communicatio sanguinis Christi est? Et panis, quem frangimus, nonne communicatio corporis Christi est?</verse>
    <verse label="1Cor 10:17">Quoniam unus panis, unum corpus multi sumus, omnes enim de uno pane participamur.</verse>
    <verse label="1Cor 10:18">Videte Israel secundum carnem: nonne, qui edunt hostias, communicantes sunt altari?</verse>
    <verse label="1Cor 10:19">Quid ergo dico? Quod idolothytum sit aliquid? Aut quod idolum sit aliquid?</verse>
    <verse label="1Cor 10:20">Sed, quae immolant, daemoniis immolant et non Deo; nolo autem vos communicantes fieri daemoniis.</verse>
    <verse label="1Cor 10:21">Non potestis calicem Domini bibere et calicem daemoniorum; non potestis mensae Domini participes esse et mensae daemoniorum.</verse>
    <verse label="1Cor 10:22">An aemulamur Dominum? Numquid fortiores illo sumus?</verse>
    <verse label="1Cor 10:23">" Omnia licent! ". Sed non omnia expediunt. " Omnia licent! ". Sed non omnia aedificant.</verse>
    <verse label="1Cor 10:24">Nemo, quod suum est, quaerat, sed quod alterius.</verse>
    <verse label="1Cor 10:25">Omne, quod in macello venit, manducate, nihil interrogantes propter conscientiam;</verse>
    <verse label="1Cor 10:26">Domini enim est terra, et plenitudo eius.</verse>
    <verse label="1Cor 10:27">Si quis vocat vos infidelium, et vultis ire, omne, quod vobis apponitur, manducate, nihil interrogantes propter conscientiam.</verse>
    <verse label="1Cor 10:28">Si quis autem vobis dixerit: " Hoc immolaticium est idolis ", nolite manducare, propter illum, qui indicavit, et propter conscientiam;</verse>
    <verse label="1Cor 10:29">conscientiam autem dico non tuam ipsius sed alterius. Ut quid enim libertas mea iudicatur ab alia conscientia?</verse>
    <verse label="1Cor 10:30">Si ego cum gratia participo, quid blasphemor pro eo, quod gratias ago?</verse>
    <verse label="1Cor 10:31">Sive ergo manducatis sive bibitis sive aliud quid facitis, omnia in gloriam Dei facite.</verse>
    <verse label="1Cor 10:32">Sine offensione estote Iudaeis et Graecis et ecclesiae Dei,</verse>
    <verse label="1Cor 10:33">sicut et ego per omnia omnibus placeo, non quaerens, quod mihi utile est, sed quod multis, ut salvi fiant.</verse>
    <verse label="1Cor 11:1">Imitatores mei estote, sicut et ego Christi.</verse>
    <verse label="1Cor 11:2">Laudo autem vos quod omnia mei memores estis et, sicut tradidi vobis, traditiones meas tenetis.</verse>
    <verse label="1Cor 11:3">Volo autem vos scire quod omnis viri caput Christus est, caput autem mulieris vir, caput vero Christi Deus.</verse>
    <verse label="1Cor 11:4">Omnis vir orans aut prophetans velato capite deturpat caput suum;</verse>
    <verse label="1Cor 11:5">omnis autem mulier orans aut prophetans non velato capite deturpat caput suum; unum est enim atque si decalvetur.</verse>
    <verse label="1Cor 11:6">Nam si non velatur mulier, et tondeatur! Si vero turpe est mulieri tonderi aut decalvari, veletur.</verse>
    <verse label="1Cor 11:7">Vir quidem non debet velare caput, quoniam imago et gloria est Dei; mulier autem gloria viri est.</verse>
    <verse label="1Cor 11:8">Non enim vir ex muliere est, sed mulier ex viro;</verse>
    <verse label="1Cor 11:9">etenim non est creatus vir propter mulierem, sed mulier propter virum.</verse>
    <verse label="1Cor 11:10">Ideo debet mulier potestatem habere supra caput propter angelos.</verse>
    <verse label="1Cor 11:11">Verumtamen neque mulier sine viro, neque vir sine muliere in Domino;</verse>
    <verse label="1Cor 11:12">nam sicut mulier de viro, ita et vir per mulierem, omnia autem ex Deo.</verse>
    <verse label="1Cor 11:13">In vobis ipsi iudicate: Decet mulierem non velatam orare Deum?</verse>
    <verse label="1Cor 11:14">Nec ipsa natura docet vos quod vir quidem, si comam nutriat, ignominia est illi;</verse>
    <verse label="1Cor 11:15">mulier vero, si comam nutriat, gloria est illi? Quoniam coma pro velamine ei data est.</verse>
    <verse label="1Cor 11:16">Si quis autem videtur contentiosus esse, nos talem consuetudinem non habemus, neque ecclesiae Dei.</verse>
    <verse label="1Cor 11:17">Hoc autem praecipio, non laudans quod non in melius sed in deterius convenitis.</verse>
    <verse label="1Cor 11:18">Primum quidem convenientibus vobis in ecclesia, audio scissuras inter vos esse et ex parte credo.</verse>
    <verse label="1Cor 11:19">Nam oportet et haereses inter vos esse, ut et, qui probati sunt, manifesti fiant in vobis.</verse>
    <verse label="1Cor 11:20">Convenientibus ergo vobis in unum, non est dominicam cenam manducare;</verse>
    <verse label="1Cor 11:21">unusquisque enim suam cenam praesumit in manducando, et alius quidem esurit, alius autem ebrius est.</verse>
    <verse label="1Cor 11:22">Numquid domos non habetis ad manducandum et bibendum? Aut ecclesiam Dei contemnitis et confunditis eos, qui non habent? Quid dicam vobis? Laudabo vos? In hoc non laudo!</verse>
    <verse label="1Cor 11:23">Ego enim accepi a Domino, quod et tradidi vobis, quoniam Dominus Iesus, in qua nocte tradebatur, accepit panem</verse>
    <verse label="1Cor 11:24">et gratias agens fregit et dixit: " Hoc est corpus meum, quod pro vobis est; hoc facite in meam commemorationem ";</verse>
    <verse label="1Cor 11:25">similiter et calicem, postquam cenatum est, dicens: " Hic calix novum testamentum est in meo sanguine; hoc facite, quotiescumque bibetis, in meam commemorationem ".</verse>
    <verse label="1Cor 11:26">Quotiescumque enim manducabitis panem hunc et calicem bibetis, mortem Domini annuntiatis, donec veniat.</verse>
    <verse label="1Cor 11:27">Itaque, quicumque manducaverit panem vel biberit calicem Domini indigne, reus erit corporis et sanguinis Domini.</verse>
    <verse label="1Cor 11:28">Probet autem seipsum homo, et sic de pane illo edat et de calice bibat;</verse>
    <verse label="1Cor 11:29">qui enim manducat et bibit, iudicium sibi manducat et bibit non diiudicans corpus.</verse>
    <verse label="1Cor 11:30">Ideo inter vos multi infirmi et imbecilles et dormiunt multi.</verse>
    <verse label="1Cor 11:31">Quod si nosmetipsos diiudicaremus, non utique iudicaremur;</verse>
    <verse label="1Cor 11:32">dum iudicamur autem, a Domino corripimur, ut non cum hoc mundo damnemur</verse>
    <verse label="1Cor 11:33">Itaque, fratres mei, cum convenitis ad manducandum, invicem exspectate.</verse>
    <verse label="1Cor 11:34">Si quis esurit, domi manducet, ut non in iudicium conveniatis. Cetera autem, cum venero, disponam.</verse>
    <verse label="1Cor 12:1">De spiritalibus autem, fra tres, nolo vos ignorare.</verse>
    <verse label="1Cor 12:2">Scitis quoniam, cum gentes essetis, ad simulacra muta, prout ducebamini, euntes.</verse>
    <verse label="1Cor 12:3">Ideo notum vobis facio quod nemo in Spiritu Dei loquens dicit: " Anathema Iesus! "; et nemo potest dicere: " Dominus Iesus ", nisi in Spiritu Sancto.</verse>
    <verse label="1Cor 12:4">Divisiones vero gratiarum sunt, idem autem Spiritus;</verse>
    <verse label="1Cor 12:5">et divisiones ministrationum sunt, idem autem Dominus;</verse>
    <verse label="1Cor 12:6">et divisiones operationum sunt, idem vero Deus, qui operatur omnia in omnibus.</verse>
    <verse label="1Cor 12:7">Unicuique autem datur manifestatio Spiritus ad utilitatem.</verse>
    <verse label="1Cor 12:8">Alii quidem per Spiritum datur sermo sapientiae, alii autem sermo scientiae secundum eundem Spiritum,</verse>
    <verse label="1Cor 12:9">alteri fides in eodem Spiritu, alii donationes sanitatum in uno Spiritu,</verse>
    <verse label="1Cor 12:10">alii operationes virtutum, alii prophetatio, alii discretio spirituum, alii genera linguarum, alii interpretatio linguarum;</verse>
    <verse label="1Cor 12:11">haec autem omnia operatur unus et idem Spiritus, dividens singulis prout vult.</verse>
    <verse label="1Cor 12:12">Sicut enim corpus unum est et membra habet multa, omnia autem membra corporis, cum sint multa, unum corpus sunt, ita et Christus;</verse>
    <verse label="1Cor 12:13">etenim in uno Spiritu omnes nos in unum corpus baptizati sumus, sive Iudaei sive Graeci sive servi sive liberi, et omnes unum Spiritum potati sumus.</verse>
    <verse label="1Cor 12:14">Nam et corpus non est unum membrum sed multa.</verse>
    <verse label="1Cor 12:15">Si dixerit pes: "Non sum manus, non sum de corpore ", non ideo non est de corpore;</verse>
    <verse label="1Cor 12:16">et si dixerit auris: " Non sum oculus, non sum de corpore ", non ideo non est de corpore.</verse>
    <verse label="1Cor 12:17">Si totum corpus oculus est, ubi auditus? Si totum auditus, ubi odoratus?</verse>
    <verse label="1Cor 12:18">Nunc autem posuit Deus membra, unumquodque eorum in corpore, sicut voluit.</verse>
    <verse label="1Cor 12:19">Quod si essent omnia unum membrum, ubi corpus?</verse>
    <verse label="1Cor 12:20">Nunc autem multa quidem membra, unum autem corpus.</verse>
    <verse label="1Cor 12:21">Non potest dicere oculus manui: " Non es mihi necessaria! "; aut iterum caput pedibus: " Non estis mihi necessarii! ".</verse>
    <verse label="1Cor 12:22">Sed multo magis, quae videntur membra corporis infirmiora esse, necessaria sunt;</verse>
    <verse label="1Cor 12:23">et, quae putamus ignobiliora membra esse corporis, his honorem abundantiorem circumdamus; et, quae inhonesta sunt nostra, abundantiorem honestatem habent,</verse>
    <verse label="1Cor 12:24">honesta autem nostra nullius egent. Sed Deus temperavit corpus, ei, cui deerat, abundantiorem tribuendo honorem,</verse>
    <verse label="1Cor 12:25">ut non sit schisma in corpore, sed idipsum pro invicem sollicita sint membra.</verse>
    <verse label="1Cor 12:26">Et sive patitur unum membrum, compatiuntur omnia membra; sive glorificatur unum membrum, congaudent omnia membra.</verse>
    <verse label="1Cor 12:27">Vos autem estis corpus Christi et membra ex parte.</verse>
    <verse label="1Cor 12:28">Et quosdam quidem posuit Deus in ecclesia primum apostolos, secundo prophetas, tertio doctores, deinde virtutes, exinde donationes curationum, opitulationes, gubernationes, genera linguarum.</verse>
    <verse label="1Cor 12:29">Numquid omnes apostoli? Numquid omnes prophetae? Numquid omnes doctores? Numquid omnes virtutes?</verse>
    <verse label="1Cor 12:30">Numquid omnes donationes habent curationum? Numquid omnes linguis loquuntur? Numquid omnes interpretantur?</verse>
    <verse label="1Cor 12:31">Aemulamini autem charismata maiora. Et adhuc excellentiorem viam vobis demonstro.</verse>
    <verse label="1Cor 13:1">Si linguis hominum loquar et angelorum, caritatem au tem non habeam, factus sum velut aes sonans aut cymbalum tinniens.</verse>
    <verse label="1Cor 13:2">Et si habuero prophetiam et noverim mysteria omnia et omnem scientiam, et si habuero omnem fidem, ita ut montes transferam, caritatem autem non habuero, nihil sum.</verse>
    <verse label="1Cor 13:3">Et si distribuero in cibos omnes facultates meas et si tradidero corpus meum, ut glorier, caritatem autem non habuero, nihil mihi prodest.</verse>
    <verse label="1Cor 13:4">Caritas patiens est, benigna est caritas, non aemulatur, non agit superbe, non inflatur,</verse>
    <verse label="1Cor 13:5">non est ambitiosa, non quaerit, quae sua sunt, non irritatur, non cogitat malum,</verse>
    <verse label="1Cor 13:6">non gaudet super iniquitatem, congaudet autem veritati;</verse>
    <verse label="1Cor 13:7">omnia suffert, omnia credit, omnia sperat, omnia sustinet.</verse>
    <verse label="1Cor 13:8">Caritas numquam excidit. Sive prophetiae, evacuabuntur; sive linguae, cessabunt; sive scientia, destruetur.</verse>
    <verse label="1Cor 13:9">Ex parte enim cognoscimus et ex parte prophetamus;</verse>
    <verse label="1Cor 13:10">cum autem venerit, quod perfectum est, evacuabitur, quod ex parte est.</verse>
    <verse label="1Cor 13:11">Cum essem parvulus, loquebar ut parvulus, sapiebam ut parvulus, cogitabam ut parvulus; quando factus sum vir, evacuavi, quae erant parvuli.</verse>
    <verse label="1Cor 13:12">Videmus enim nunc per speculum in aenigmate, tunc autem facie ad faciem; nunc cognosco ex parte, tunc autem cognoscam, sicut et cognitus sum.</verse>
    <verse label="1Cor 13:13">Nunc autem manet fides, spes, caritas, tria haec; maior autem ex his est caritas.</verse>
    <verse label="1Cor 14:1">Sectamini caritatem, aemu lamini spiritalia, magis au tem, ut prophetetis.</verse>
    <verse label="1Cor 14:2">Qui enim loquitur lingua, non hominibus loquitur sed Deo; nemo enim audit, spiritu autem loquitur mysteria.</verse>
    <verse label="1Cor 14:3">Qui autem prophetat, hominibus loquitur aedificationem et exhortationem et consolationes.</verse>
    <verse label="1Cor 14:4">Qui loquitur lingua, semetipsum aedificat; qui autem prophetat, ecclesiam aedificat.</verse>
    <verse label="1Cor 14:5">Volo autem omnes vos loqui linguis, magis autem prophetare; maior autem est qui prophetat, quam qui loquitur linguis, nisi forte interpretetur, ut ecclesia aedificationem accipiat.</verse>
    <verse label="1Cor 14:6">Nunc autem, fratres, si venero ad vos linguis loquens, quid vobis prodero, nisi vobis loquar aut in revelatione aut in scientia aut in prophetia aut in doctrina?</verse>
    <verse label="1Cor 14:7">Tamen, quae sine anima sunt vocem dantia, sive tibia sive cithara, nisi distinctionem sonituum dederint, quomodo scietur quod tibia canitur, aut quod citharizatur?</verse>
    <verse label="1Cor 14:8">Etenim si incertam vocem det tuba, quis parabit se ad bellum?</verse>
    <verse label="1Cor 14:9">Ita et vos per linguam nisi manifestum sermonem dederitis, quomodo scietur id, quod dicitur? Eritis enim in aera loquentes.</verse>
    <verse label="1Cor 14:10">Tam multa, ut puta, genera linguarum sunt in mundo, et nihil sine voce est.</verse>
    <verse label="1Cor 14:11">Si ergo nesciero virtutem vocis, ero ei, qui loquitur, barbarus; et, qui loquitur, mihi barbarus.</verse>
    <verse label="1Cor 14:12">Sic et vos, quoniam aemulatores estis spirituum, ad aedificationem ecclesiae quaerite, ut abundetis.</verse>
    <verse label="1Cor 14:13">Et ideo, qui loquitur lingua, oret, ut interpretetur.</verse>
    <verse label="1Cor 14:14">Nam si orem lingua, spiritus meus orat, mens autem mea sine fructu est.</verse>
    <verse label="1Cor 14:15">Quid ergo est? Orabo spiritu, orabo et mente; psallam spiritu, psallam et mente.</verse>
    <verse label="1Cor 14:16">Ceterum si benedixeris in spiritu, qui supplet locum idiotae, quomodo dicet " Amen! " super tuam benedictionem, quoniam quid dicas nescit?</verse>
    <verse label="1Cor 14:17">Nam tu quidem bene gratias agis, sed alter non aedificatur.</verse>
    <verse label="1Cor 14:18">Gratias ago Deo, quod omnium vestrum magis linguis loquor;</verse>
    <verse label="1Cor 14:19">sed in ecclesia volo quinque verba sensu meo loqui, ut et alios instruam, quam decem milia verborum in lingua.</verse>
    <verse label="1Cor 14:20">Fratres, nolite pueri effici sensibus, sed malitia parvuli estote; sensibus autem perfecti estote.</verse>
    <verse label="1Cor 14:21">In lege scriptum est: In aliis linguis et in labiis aliorumloquar populo huic,et nec sic exaudient me ",dicit Dominus.</verse>
    <verse label="1Cor 14:22">Itaque linguae in signum sunt non fidelibus sed infidelibus, prophetia autem non infidelibus sed fidelibus.</verse>
    <verse label="1Cor 14:23">Si ergo conveniat universa ecclesia in unum, et omnes linguis loquantur, intrent autem idiotae aut infideles, nonne dicent quod insanitis?</verse>
    <verse label="1Cor 14:24">Si autem omnes prophetent, intret autem quis infidelis vel idiota, convincitur ab omnibus, diiudicatur ab omnibus,</verse>
    <verse label="1Cor 14:25">occulta cordis eius manifesta fiunt; et ita cadens in faciem adorabit Deum pronuntians: " Vere Deus in vobis est! ".</verse>
    <verse label="1Cor 14:26">Quid ergo est, fratres? Cum convenitis, unusquisque psalmum habet, doctrinam habet, apocalypsim habet, linguam habet, interpretationem habet: omnia ad aedificationem fiant.</verse>
    <verse label="1Cor 14:27">Sive lingua quis loquitur, secundum duos aut ut multum tres, et per partes, et unus interpretetur;</verse>
    <verse label="1Cor 14:28">si autem non fuerit interpres, taceat in ecclesia, sibi autem loquatur et Deo.</verse>
    <verse label="1Cor 14:29">Prophetae duo aut tres dicant, et ceteri diiudicent;</verse>
    <verse label="1Cor 14:30">quod si alii revelatum fuerit sedenti, prior taceat.</verse>
    <verse label="1Cor 14:31">Potestis enim omnes per singulos prophetare, ut omnes discant, et omnes exhortentur;</verse>
    <verse label="1Cor 14:32">et spiritus prophetarum prophetis subiecti sunt;</verse>
    <verse label="1Cor 14:33">non enim est dissensionis Deus sed pacis.Sicut in omnibus ecclesiis sanctorum,</verse>
    <verse label="1Cor 14:34">mulieres in ecclesiis taceant, non enim permittitur eis loqui; sed subditae sint, sicut et Lex dicit.</verse>
    <verse label="1Cor 14:35">Si quid autem volunt discere, domi viros suos interrogent; turpe est enim mulieri loqui in ecclesia.</verse>
    <verse label="1Cor 14:36">An a vobis verbum Dei processit aut in vos solos pervenit?</verse>
    <verse label="1Cor 14:37">Si quis videtur propheta esse aut spiritalis, cognoscat, quae scribo vobis, quia Domini est mandatum.</verse>
    <verse label="1Cor 14:38">Si quis autem ignorat, ignorabitur.</verse>
    <verse label="1Cor 14:39">Itaque, fratres mei, aemulamini prophetare et loqui linguis nolite prohibere;</verse>
    <verse label="1Cor 14:40">omnia autem honeste et secundum ordinem fiant.</verse>
    <verse label="1Cor 15:1">Notum autem vobis facio, fratres, evangelium, quod evangelizavi vobis, quod et accepistis, in quo et statis,</verse>
    <verse label="1Cor 15:2">per quod et salvamini, qua ratione evangelizaverim vobis, si tenetis, nisi si frustra credidistis!</verse>
    <verse label="1Cor 15:3">Tradidi enim vobis in primis, quod et accepi, quoniam Christus mortuus est pro peccatis nostris secundum Scripturas</verse>
    <verse label="1Cor 15:4">et quia sepultus est et quia suscitatus est tertia die secundum Scripturas</verse>
    <verse label="1Cor 15:5">et quia visus est Cephae et post haec Duodecim;</verse>
    <verse label="1Cor 15:6">deinde visus est plus quam quingentis fratribus simul, ex quibus plures manent usque adhuc, quidam autem dormierunt;</verse>
    <verse label="1Cor 15:7">deinde visus est Iacobo, deinde apostolis omnibus;</verse>
    <verse label="1Cor 15:8">novissime autem omnium, tamquam abortivo, visus est et mihi.</verse>
    <verse label="1Cor 15:9">Ego enim sum minimus apostolorum, qui non sum dignus vocari apostolus, quoniam persecutus sum ecclesiam Dei;</verse>
    <verse label="1Cor 15:10">gratia autem Dei sum id, quod sum, et gratia eius in me vacua non fuit, sed abundantius illis omnibus laboravi; non ego autem, sed gratia Dei mecum.</verse>
    <verse label="1Cor 15:11">Igitur sive ego sive illi, sic praedicamus, et sic credidistis.</verse>
    <verse label="1Cor 15:12">Si autem Christus praedicatur quod suscitatus est a mortuis, quomodo quidam dicunt in vobis quoniam resurrectio mortuorum non est?</verse>
    <verse label="1Cor 15:13">Si autem resurrectio mortuorum non est, neque Christus suscitatus est!</verse>
    <verse label="1Cor 15:14">Si autem Christus non suscitatus est, inanis est ergo praedicatio nostra, inanis est et fides vestra;</verse>
    <verse label="1Cor 15:15">invenimur autem et falsi testes Dei, quoniam testimonium diximus adversus Deum quod suscitaverit Christum, quem non suscitavit, si revera mortui non resurgunt.</verse>
    <verse label="1Cor 15:16">Nam si mortui non resurgunt, neque Christus resurrexit;</verse>
    <verse label="1Cor 15:17">quod si Christus non resurrexit, stulta est fides vestra; adhuc estis in peccatis vestris.</verse>
    <verse label="1Cor 15:18">Ergo et, qui dormierunt in Christo, perierunt.</verse>
    <verse label="1Cor 15:19">Si in hac vita tantum in Christo sperantes sumus, miserabiliores sumus omnibus hominibus.</verse>
    <verse label="1Cor 15:20">Nunc autem Christus resurrexit a mortuis, primitiae dormientium.</verse>
    <verse label="1Cor 15:21">Quoniam enim per hominem mors, et per hominem resurrectio mortuorum:</verse>
    <verse label="1Cor 15:22">sicut enim in Adam omnes moriuntur, ita et in Christo omnes vivificabuntur.</verse>
    <verse label="1Cor 15:23">Unusquisque autem in suo ordine: primitiae Christus; deinde hi, qui sunt Christi, in adventu eius;</verse>
    <verse label="1Cor 15:24">deinde finis, cum tradiderit regnum Deo et Patri, cum evacuaverit omnem principatum et omnem potestatem et virtutem.</verse>
    <verse label="1Cor 15:25">Oportet autem illum regnare, donec ponat omnes inimicos sub pedibus eius.</verse>
    <verse label="1Cor 15:26">Novissima autem inimica destruetur mors;</verse>
    <verse label="1Cor 15:27">omnia enim subiecit sub pedibus eius. Cum autem dicat: "Omnia subiecta sunt", sine dubio praeter eum, qui subiecit ei omnia.</verse>
    <verse label="1Cor 15:28">Cum autem subiecta fuerint illi omnia, tunc ipse Filius subiectus erit illi, qui sibi subiecit omnia, ut sit Deus omnia in omnibus.</verse>
    <verse label="1Cor 15:29">Alioquin quid facient, qui baptizantur pro mortuis? Si omnino mortui non resurgunt, ut quid et baptizantur pro illis?</verse>
    <verse label="1Cor 15:30">Ut quid et nos periclitamur omni hora?</verse>
    <verse label="1Cor 15:31">Cotidie morior, utique per vestram gloriationem, fratres, quam habeo in Christo Iesu Domino nostro!</verse>
    <verse label="1Cor 15:32">Si secundum hominem ad bestias pugnavi Ephesi, quid mihi prodest? Si mortui non resurgunt, manducemus et bibamus, cras enim moriemur.</verse>
    <verse label="1Cor 15:33">Noli te seduci: " Corrumpunt mores bonos colloquia mala ".</verse>
    <verse label="1Cor 15:34">Evigilate iuste et nolite peccare! Ignorantiam enim Dei quidam ha bent; ad reverentiam vobis loquor.</verse>
    <verse label="1Cor 15:35">Sed dicet aliquis: " Quomodo resurgunt mortui? Quali autem corpore veniunt? ".</verse>
    <verse label="1Cor 15:36">Insipiens! Tu, quod seminas, non vivificatur, nisi prius moriatur;</verse>
    <verse label="1Cor 15:37">et, quod seminas, non corpus, quod futurum est, seminas sed nudum granum, ut puta tritici aut alicuius ceterorum.</verse>
    <verse label="1Cor 15:38">Deus autem dat illi corpus sicut voluit, et unicuique seminum proprium corpus.</verse>
    <verse label="1Cor 15:39">Non omnis caro eadem caro, sed alia hominum, alia caro pecorum, alia caro volucrum, alia autem piscium.</verse>
    <verse label="1Cor 15:40">Et corpora caelestia et corpora terrestria, sed alia quidem caelestium gloria, alia autem terrestrium.</verse>
    <verse label="1Cor 15:41">Alia claritas solis, alia claritas lunae et alia claritas stellarum; stella enim a stella differt in claritate.</verse>
    <verse label="1Cor 15:42">Sic et resurrectio mortuorum: seminatur in corruptione, resurgit in incorruptione;</verse>
    <verse label="1Cor 15:43">seminatur in ignobilitate, resurgit in gloria; seminatur in infirmitate, resurgit in virtute;</verse>
    <verse label="1Cor 15:44">seminatur corpus animale, resurgit corpus spiritale.Si est corpus animale, est et spiritale.</verse>
    <verse label="1Cor 15:45">Sic et scriptum est: " Factus est primus homo Adam in animam viventem; novissimus Adam in Spiritum vivificantem.</verse>
    <verse label="1Cor 15:46">Sed non prius, quod spiritale est, sed quod animale est; deinde quod spiritale.</verse>
    <verse label="1Cor 15:47">Primus homo de terra terrenus, secundus homo de caelo.</verse>
    <verse label="1Cor 15:48">Qualis terrenus, tales et terreni, et qualis caelestis, tales et caelestes;</verse>
    <verse label="1Cor 15:49">et sicut portavimus imaginem terreni, portabimus et imaginem caelestis.</verse>
    <verse label="1Cor 15:50">Hoc autem dico, fratres, quoniam caro et sanguis regnum Dei possidere non possunt, neque corruptio incorruptelam possidebit.</verse>
    <verse label="1Cor 15:51">Ecce mysterium vobis dico: Non omnes quidem dormiemus, sed omnes immutabimur,</verse>
    <verse label="1Cor 15:52">in momento, in ictu oculi, in novissima tuba; canet enim, et mortui suscitabuntur incorrupti, et nos immutabimur.</verse>
    <verse label="1Cor 15:53">Oportet enim corruptibile hoc induere incorruptelam, et mortale induere immortalitatem.</verse>
    <verse label="1Cor 15:54">Cum autem corruptibile hoc induerit incorruptelam, et mortale hoc induerit immortalitatem, tunc fiet sermo, qui scriptus est: " Absorpta est mors in victoria.</verse>
    <verse label="1Cor 15:55">Ubi est, mors, victoria tua?Ubi est, mors, stimulus tuus? ".</verse>
    <verse label="1Cor 15:56">Stimulus autem mortis peccatum est, virtus vero peccati lex.</verse>
    <verse label="1Cor 15:57">Deo autem gratias, qui dedit nobis victoriam per Dominum nostrum Iesum Christum.</verse>
    <verse label="1Cor 15:58">Itaque, fratres mei dilecti, stabiles estote, immobiles, abundantes in opere Domini semper, scientes quod labor vester non est inanis in Domino.</verse>
    <verse label="1Cor 16:1">De collectis autem, quae fiunt in sanctos, sicut ordina vi ecclesiis Galatiae, ita et vos facite.</verse>
    <verse label="1Cor 16:2">Per primam sabbati unusquisque vestrum apud se ponat recondens, quod ei beneplacuerit, ut non, cum venero, tunc collectae fiant.</verse>
    <verse label="1Cor 16:3">Cum autem praesens fuero, quos probaveritis, per epistulas hos mittam perferre gratiam vestram in Ierusalem;</verse>
    <verse label="1Cor 16:4">quod si dignum fuerit, ut et ego eam, mecum ibunt.</verse>
    <verse label="1Cor 16:5">Veniam autem ad vos, cum Macedoniam pertransiero, nam Macedoniam pertransibo;</verse>
    <verse label="1Cor 16:6">apud vos autem forsitan manebo vel etiam hiemabo, ut vos me deducatis, quocumque iero.</verse>
    <verse label="1Cor 16:7">Nolo enim vos modo in transitu videre; spero enim me aliquantum temporis manere apud vos, si Dominus permiserit.</verse>
    <verse label="1Cor 16:8">Permanebo autem Ephesi usque ad Pentecosten;</verse>
    <verse label="1Cor 16:9">ostium enim mihi apertum est magnum et efficax, et adversarii multi.</verse>
    <verse label="1Cor 16:10">Si autem venerit Timotheus, videte, ut sine timore sit apud vos, opus enim Domini operatur, sicut et ego;</verse>
    <verse label="1Cor 16:11">ne quis ergo illum spernat. Deducite autem illum in pace, ut veniat ad me; exspecto enim illum cum fratribus.</verse>
    <verse label="1Cor 16:12">De Apollo autem fratre, multum rogavi eum, ut veniret ad vos cum fratribus, et utique non fuit voluntas, ut nunc veniret; veniet autem, cum ei opportunum fuerit.</verse>
    <verse label="1Cor 16:13">Vigilate, state in fide, viriliter agite, confortamini;</verse>
    <verse label="1Cor 16:14">omnia vestra in caritate fiant.</verse>
    <verse label="1Cor 16:15">Obsecro autem vos, fratres: nostis domum Stephanae, quoniam sunt primitiae Achaiae et in ministerium sanctorum ordinaverunt seipsos;</verse>
    <verse label="1Cor 16:16">ut et vos subditi sitis eiusmodi et omni cooperanti et laboranti.</verse>
    <verse label="1Cor 16:17">Gaudeo autem in praesentia Stephanae et Fortunati et Achaici, quoniam id quod vobis deerat, ipsi suppleverunt;</verse>
    <verse label="1Cor 16:18">refecerunt enim et meum spiritum et vestrum. Cognoscite ergo, qui eiusmodi sunt.</verse>
    <verse label="1Cor 16:19">Salutant vos ecclesiae Asiae. Salutant vos in Domino multum Aquila et Prisca cum domestica sua ecclesia.</verse>
    <verse label="1Cor 16:20">Salutant vos fratres omnes. Salutate invicem in osculo sancto.</verse>
    <verse label="1Cor 16:21">Salutatio mea manu Pauli.</verse>
    <verse label="1Cor 16:22">Si quis non amat Dominum, sit anathema. Marana tha!</verse>
    <verse label="1Cor 16:23">Gratia Domini Iesu vobiscum.</verse>
    <verse label="1Cor 16:24">Caritas mea cum omnibus vobis in Christo Iesu.</verse>
  </lyrics>
</song>

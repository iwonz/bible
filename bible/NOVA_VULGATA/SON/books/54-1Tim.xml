<?xml version="1.0" encoding="UTF-8"?>
<song>
  <title>Epistula I ad Timotheum</title>
  <lyrics>
    <verse label="1Tim 1:1">Paulus, apostolus Christi Iesu secundum praeceptum Dei sal vatoris nostri et Christi Iesu spei nostrae,</verse>
    <verse label="1Tim 1:2">Timotheo germano filio in fide: gratia, misericordia, pax a Deo Patre et Christo Iesu Domino nostro.</verse>
    <verse label="1Tim 1:3">Sicut rogavi te, ut remaneres Ephesi, cum irem in Macedoniam, ut praeciperes quibusdam, ne aliter docerent</verse>
    <verse label="1Tim 1:4">neque intenderent fabulis et genealogiis interminatis, quae quaestiones praestant magis quam dispensationem Dei, quae est in fide;</verse>
    <verse label="1Tim 1:5">finis autem praecepti est caritas de corde puro et conscientia bona et fide non ficta,</verse>
    <verse label="1Tim 1:6">a quibus quidam aberrantes conversi sunt in vaniloquium,</verse>
    <verse label="1Tim 1:7">volentes esse legis doctores, non intellegentes neque quae loquuntur neque de quibus affirmant.</verse>
    <verse label="1Tim 1:8">Scimus autem quia bona est lex, si quis ea legitime utatur,</verse>
    <verse label="1Tim 1:9">sciens hoc quia iusto lex non est posita sed iniustis et non subiectis, impiis et peccatoribus, sceleratis et contaminatis, patricidis et matricidis, homicidis,</verse>
    <verse label="1Tim 1:10">fornicariis, masculorum concubitoribus, plagiariis, mendacibus, periuris et si quid aliud sanae doctrinae adversatur,</verse>
    <verse label="1Tim 1:11">secundum evangelium gloriae beati Dei, quod creditum est mihi.</verse>
    <verse label="1Tim 1:12">Gratiam habeo ei, qui me confortavit, Christo Iesu Domino nostro, quia fidelem me existimavit ponens in ministerio,</verse>
    <verse label="1Tim 1:13">qui prius fui blasphemus et persecutor et contumeliosus; sed misericordiam consecutus sum, quia ignorans feci in incredulitate;</verse>
    <verse label="1Tim 1:14">superabundavit autem gratia Domini nostri cum fide et dilectione, quae sunt in Christo Iesu.</verse>
    <verse label="1Tim 1:15">Fidelis sermo et omni acceptione dignus: Christus Iesus venit in mundum peccatores salvos facere; quorum primus ego sum,</verse>
    <verse label="1Tim 1:16">sed ideo misericordiam consecutus sum, ut in me primo ostenderet Christus Iesus omnem longanimitatem, ad informationem eorum, qui credituri sunt illi in vitam aeternam.</verse>
    <verse label="1Tim 1:17">Regi autem saeculorum, incorruptibili, invisibili, soli Deo honor et gloria in saecula saeculorum. Amen.</verse>
    <verse label="1Tim 1:18">Hoc praeceptum commendo tibi, fili Timothee, secundum praecedentes super te prophetias, ut milites in illis bonam militiam</verse>
    <verse label="1Tim 1:19">habens fidem et bonam conscientiam, quam quidam repellentes circa fidem naufragaverunt;</verse>
    <verse label="1Tim 1:20">ex quibus est Hymenaeus et Alexander, quos tradidi Satanae, ut discant non blasphemare.</verse>
    <verse label="1Tim 2:1">Obsecro igitur primo omnium fieri obsecrationes, orationes, postulationes, gratiarum actiones pro omnibus hominibus,</verse>
    <verse label="1Tim 2:2">pro regibus et omnibus, qui in sublimitate sunt, ut quietam et tranquillam vitam agamus in omni pietate et castitate.</verse>
    <verse label="1Tim 2:3">Hoc bonum est et acceptum coram salvatore nostro Deo,</verse>
    <verse label="1Tim 2:4">qui omnes homines vult salvos fieri et ad agnitionem veritatis venire.</verse>
    <verse label="1Tim 2:5">Unus enim Deus, unus et mediator Dei et hominum, homo Christus Iesus,</verse>
    <verse label="1Tim 2:6">qui dedit redemptionem semetipsum pro omnibus, testimonium temporibus suis;</verse>
    <verse label="1Tim 2:7">in quod positus sum ego praedicator et apostolus - veritatem dico, non mentior - doctor gentium in fide et veritate.</verse>
    <verse label="1Tim 2:8">Volo ergo viros orare in omni loco levantes puras manus sine ira et disceptatione;</verse>
    <verse label="1Tim 2:9">similiter et mulieres in habitu ornato cum verecundia et sobrietate ornantes se, non in tortis crinibus et auro aut margaritis vel veste pretiosa,</verse>
    <verse label="1Tim 2:10">sed, quod decet mulieres, profitentes pietatem per opera bona.</verse>
    <verse label="1Tim 2:11">Mulier in tranquillitate discat cum omni subiectione;</verse>
    <verse label="1Tim 2:12">docere autem mulieri non permitto neque dominari in virum, sed esse in tranquillitate.</verse>
    <verse label="1Tim 2:13">Adam enim primus formatus est, deinde Eva;</verse>
    <verse label="1Tim 2:14">et Adam non est seductus, mulier autem seducta in praevaricatione fuit.</verse>
    <verse label="1Tim 2:15">Salvabitur autem per filiorum generationem, si permanserint in fide et dilectione et sanctificatione cum sobrietate.</verse>
    <verse label="1Tim 3:1">Fidelis sermo: si quis episco patum appetit, bonum opus de siderat.</verse>
    <verse label="1Tim 3:2">Oportet ergo episcopum irreprehensibilem esse, unius uxoris virum, sobrium, prudentem, ornatum, hospitalem, doctorem,</verse>
    <verse label="1Tim 3:3">non vinolentum, non percussorem sed modestum, non litigiosum, non cupidum,</verse>
    <verse label="1Tim 3:4">suae domui bene praepositum, filios habentem in subiectione cum omni castitate</verse>
    <verse label="1Tim 3:5">- si quis autem domui suae praeesse nescit, quomodo ecclesiae Dei curam habebit? C,</verse>
    <verse label="1Tim 3:6">non neophytum, ne in superbia elatus in iudicium incidat Diaboli.</verse>
    <verse label="1Tim 3:7">Oportet autem illum et testimonium habere bonum ab his, qui foris sunt, ut non in opprobrium incidat et laqueum Diaboli.</verse>
    <verse label="1Tim 3:8">Diaconos similiter pudicos, non bilingues, non multo vino deditos, non turpe lucrum sectantes,</verse>
    <verse label="1Tim 3:9">habentes mysterium fidei in conscientia pura.</verse>
    <verse label="1Tim 3:10">Et hi autem probentur primum, deinde ministrent nullum crimen habentes.</verse>
    <verse label="1Tim 3:11">Mulieres similiter pudicas, non detrahentes, sobrias, fideles in omnibus.</verse>
    <verse label="1Tim 3:12">Diaconi sint unius uxoris viri, qui filiis suis bene praesint et suis domibus;</verse>
    <verse label="1Tim 3:13">qui enim bene ministraverint, gradum sibi bonum acquirent et multam fiduciam in fide, quae est in Christo Iesu.</verse>
    <verse label="1Tim 3:14">Haec tibi scribo sperans venire ad te cito;</verse>
    <verse label="1Tim 3:15">si autem tardavero, ut scias quomodo oporteat in domo Dei conversari, quae est ecclesia Dei vivi, columna et firmamentum veritatis.</verse>
    <verse label="1Tim 3:16">Et omnium confessione magnum est pietatis mysterium:Qui manifestatus est in carne,iustificatus est in Spiritu,apparuit angelis,praedicatus est in gentibus,creditus est in mumdo,assumptus est in gloria.</verse>
    <verse label="1Tim 4:1">Spiritus autem manifeste dicit, quia in novissimis temporibus discedent quidam a fide, attendentes spiritibus seductoribus et doctrinis daemoniorum,</verse>
    <verse label="1Tim 4:2">in hypocrisi loquentium mendacium et cauteriatam habentium suam conscientiam,</verse>
    <verse label="1Tim 4:3">prohibentium nubere, abstinere a cibis, quos Deus creavit ad percipiendum cum gratiarum actione fidelibus et his, qui cognoverunt veritatem.</verse>
    <verse label="1Tim 4:4">Quia omnis creatura Dei bona, et nihil reiciendum, quod cum gratiarum actione percipitur;</verse>
    <verse label="1Tim 4:5">sanctificatur enim per verbum Dei et orationem.</verse>
    <verse label="1Tim 4:6">Haec proponens fratribus bonus eris minister Christi Iesu, enutritus verbis fidei et bonae doctrinae, quam assecutus es;</verse>
    <verse label="1Tim 4:7">profanas autem et aniles fabulas devita.Exerce teipsum ad pietatem;</verse>
    <verse label="1Tim 4:8">nam corporalis exercitatio ad modicum utilis est, pietas autem ad omnia utilis est promissionem habens vitae, quae nunc est, et futurae.</verse>
    <verse label="1Tim 4:9">Fidelis sermo et omni acceptione dignus:</verse>
    <verse label="1Tim 4:10">in hoc enim laboramus et certamus, quia sperantes sumus in Deum vivum, qui est salvator omnium hominum, maxime fidelium.</verse>
    <verse label="1Tim 4:11">Praecipe haec et doce.</verse>
    <verse label="1Tim 4:12">Nemo adulescentiam tuam contemnat; sed exemplum esto fidelium in verbo, in conversatione, in caritate, in fide, in castitate.</verse>
    <verse label="1Tim 4:13">Dum venio, attende lectioni, exhortationi, doctrinae.</verse>
    <verse label="1Tim 4:14">Noli neglegere donationem, quae in te est, quae data est tibi per prophetiam cum impositione manuum presbyterii.</verse>
    <verse label="1Tim 4:15">Haec meditare, in his esto, ut profectus tuus manifestus sit omnibus.</verse>
    <verse label="1Tim 4:16">Attende tibi et doctrinae; insta in illis; hoc enim faciens et teipsum salvum facies et eos, qui te audiunt.</verse>
    <verse label="1Tim 5:1">Seniorem ne increpaveris, sed obsecra ut patrem, iuvenes ut fratres,</verse>
    <verse label="1Tim 5:2">anus ut matres, iuvenculas ut sorores in omni castitate.</verse>
    <verse label="1Tim 5:3">Viduas honora, quae vere viduae sunt.</verse>
    <verse label="1Tim 5:4">Si qua autem vidua filios aut nepotes habet, discant primum domum suam pie regere et mutuam vicem reddere parentibus; hoc enim acceptum est coram Deo.</verse>
    <verse label="1Tim 5:5">Quae autem vere vidua est et desolata, sperat in Deum et instat obsecrationibus et orationibus nocte ac die;</verse>
    <verse label="1Tim 5:6">nam quae in deliciis est vivens, mortua est.</verse>
    <verse label="1Tim 5:7">Et haec praecipe, ut irreprehensibiles sint.</verse>
    <verse label="1Tim 5:8">Si quis autem suorum et maxime domesticorum curam non habet, fidem negavit et est infideli deterior.</verse>
    <verse label="1Tim 5:9">Vidua adscribatur non minus sexaginta annorum, quae fuerit unius viri uxor,</verse>
    <verse label="1Tim 5:10">in operibus bonis testimonium habens: si filios educavit, si hospitio recepit, si sanctorum pedes lavit, si tribulationem patientibus subministravit, si omne opus bonum subsecuta est.</verse>
    <verse label="1Tim 5:11">Adulescentiores autem viduas devita; cum enim luxuriatae fuerint adversus Christum, nubere volunt,</verse>
    <verse label="1Tim 5:12">habentes damnationem, quia primam fidem irritam fecerunt;</verse>
    <verse label="1Tim 5:13">simul autem et otiosae discunt circumire domos, non solum otiosae sed et verbosae et curiosae, loquentes quae non oportet.</verse>
    <verse label="1Tim 5:14">Volo ergo iuniores nubere, filios procreare, dominas domus esse, nullam occasionem dare adversario maledicti gratia;</verse>
    <verse label="1Tim 5:15">iam enim quaedam conversae sunt retro Satanam.</verse>
    <verse label="1Tim 5:16">Si qua fidelis habet viduas, subministret illis, et non gravetur ecclesia, ut his, quae vere viduae sunt, sufficiat.</verse>
    <verse label="1Tim 5:17">Qui bene praesunt presbyteri, duplici honore digni habeantur, maxime qui laborant in verbo et doctrina;</verse>
    <verse label="1Tim 5:18">dicit enim Scriptura: " Non infrenabis os bovi trituranti " et: " Dignus operarius mercede sua ".</verse>
    <verse label="1Tim 5:19">Adversus presbyterum accusationem noli recipere, nisi sub duobus vel tribus testibus.</verse>
    <verse label="1Tim 5:20">Peccantes coram omnibus argue, ut et ceteri timorem habeant.</verse>
    <verse label="1Tim 5:21">Testificor coram Deo et Christo Iesu et electis angelis, ut haec custodias sine praeiudicio nihil faciens in aliquam partem declinando.</verse>
    <verse label="1Tim 5:22">Manus cito nemini imposueris neque communicaveris peccatis alienis; teipsum castum custodi.</verse>
    <verse label="1Tim 5:23">Noli adhuc aquam bibere, sed vino modico utere propter stomachum et frequentes tuas infirmitates.</verse>
    <verse label="1Tim 5:24">Quorundam hominum peccata manifesta sunt praecedentia ad iudicium, quosdam autem et subsequuntur;</verse>
    <verse label="1Tim 5:25">similiter et facta bona manifesta sunt, et, quae aliter se habent, abscondi non possunt.</verse>
    <verse label="1Tim 6:1">Quicumque sunt sub iugo, servi dominos suos omni honore di gnos arbitrentur, ne nomen Dei et doctrina blasphemetur.</verse>
    <verse label="1Tim 6:2">Qui autem fideles habent dominos, non contemnant, quia fratres sunt, sed magis serviant, quia fideles sunt et dilecti, qui beneficii participes sunt. Haec doce et exhortare.</verse>
    <verse label="1Tim 6:3">Si quis aliter docet et non accedit sanis sermonibus Domini nostri Iesu Christi et ei, quae secundum pietatem est, doctrinae,</verse>
    <verse label="1Tim 6:4">superbus est, nihil sciens, sed languens circa quaestiones et pugnas verborum, ex quibus oriuntur invidiae, contentiones, blasphemiae, suspiciones malae,</verse>
    <verse label="1Tim 6:5">conflictationes hominum mente corruptorum et qui veritate privati sunt, existimantium quaestum esse pietatem.</verse>
    <verse label="1Tim 6:6">Est autem quaestus magnus pietas cum sufficientia.</verse>
    <verse label="1Tim 6:7">Nihil enim intulimus in mundum, quia nec auferre quid possumus;</verse>
    <verse label="1Tim 6:8">habentes autem alimenta et quibus tegamur, his contenti erimus.</verse>
    <verse label="1Tim 6:9">Nam qui volunt divites fieri, incidunt in tentationem et laqueum et desideria multa stulta et nociva, quae mergunt homines in interitum et perditionem;</verse>
    <verse label="1Tim 6:10">radix enim omnium malorum est cupiditas, quam quidam appetentes erraverunt a fide et inseruerunt se doloribus multis.</verse>
    <verse label="1Tim 6:11">Tu autem, o homo Dei, haec fuge; sectare vero iustitiam, pietatem, fidem, caritatem, patientiam, mansuetudinem.</verse>
    <verse label="1Tim 6:12">Certa bonum certamen fidei, apprehende vitam aeternam, ad quam vocatus es, et confessus es bonam confessionem coram multis testibus.</verse>
    <verse label="1Tim 6:13">Praecipio tibi coram Deo, qui vivificat omnia, et Christo Iesu, qui testimonium reddidit sub Pontio Pilato bonam confessionem,</verse>
    <verse label="1Tim 6:14">ut serves mandatum sine macula irreprehensibile usque in adventum Domini nostri Iesu Christi,</verse>
    <verse label="1Tim 6:15">quem suis temporibus ostendet beatus et solus potens, Rex regnantium et Dominus dominantium,</verse>
    <verse label="1Tim 6:16">qui solus habet immortalitatem, lucem habitans inaccessibilem, quem vidit nullus hominum nec videre potest; cui honor et imperium sempiternum. Amen.</verse>
    <verse label="1Tim 6:17">Divitibus huius saeculi praecipe non superbe sapere neque sperare in incerto divitiarum sed in Deo, qui praestat nobis omnia abunde ad fruendum,</verse>
    <verse label="1Tim 6:18">bene agere, divites fieri in operibus bonis, facile tribuere, communicare,</verse>
    <verse label="1Tim 6:19">thesaurizare sibi fundamentum bonum in futurum, ut apprehendant veram vitam.</verse>
    <verse label="1Tim 6:20">O Timothee, depositum custodi, devitans profanas vocum novitates et oppositiones falsi nominis scientiae,</verse>
    <verse label="1Tim 6:21">quam quidam profitentes circa fidem aberraverunt.Gratia vobiscum.</verse>
  </lyrics>
</song>

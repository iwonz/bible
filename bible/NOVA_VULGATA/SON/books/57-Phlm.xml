<?xml version="1.0" encoding="UTF-8"?>
<song>
  <title>Epistula ad Philemonem</title>
  <lyrics>
    <verse label="Phlm 1:1">Paulus vinctus Christi Iesu et Timotheus frater Philemoni dilecto et adiutori nostro</verse>
    <verse label="Phlm 1:2">et Apphiae sorori et Archippo commilitoni nostro et ecclesiae, quae in domo tua est:</verse>
    <verse label="Phlm 1:3">gratia vobis et pax a Deo Patre nostro et Domino Iesu Christo.</verse>
    <verse label="Phlm 1:4">Gratias ago Deo meo semper memoriam tui faciens in orationibus meis,</verse>
    <verse label="Phlm 1:5">audiens caritatem tuam et fidem, quam habes in Dominum Iesum et in omnes sanctos,</verse>
    <verse label="Phlm 1:6">ut communio fidei tuae evidens fiat in agnitione omnis boni, quod est in nobis in Christum;</verse>
    <verse label="Phlm 1:7">gaudium enim magnum habui et consolationem in caritate tua, quia viscera sanctorum requieverunt per te, frater.</verse>
    <verse label="Phlm 1:8">Propter quod multam fiduciam habens in Christo imperandi tibi, quod ad rem pertinet,</verse>
    <verse label="Phlm 1:9">propter caritatem magis obsecro, cum sim talis ut Paulus senex, nunc autem et vinctus Christi Iesu;</verse>
    <verse label="Phlm 1:10">obsecro te de meo filio, quem genui in vinculis, Onesimo,</verse>
    <verse label="Phlm 1:11">qui tibi aliquando inutilis fuit, nunc autem et tibi et mihi utilis,</verse>
    <verse label="Phlm 1:12">quem remisi tibi: eum, hoc est viscera mea;</verse>
    <verse label="Phlm 1:13">quem ego volueram mecum detinere, ut pro te mihi ministraret in vinculis evangelii.</verse>
    <verse label="Phlm 1:14">Sine consilio autem tuo nihil volui facere, uti ne velut ex necessitate bonum tuum esset sed voluntarium.</verse>
    <verse label="Phlm 1:15">Forsitan enim ideo discessit ad horam, ut aeternum illum reciperes,</verse>
    <verse label="Phlm 1:16">iam non ut servum sed plus servo, carissimum fratrem, maxime mihi, quanto autem magis tibi et in carne et in Domino.</verse>
    <verse label="Phlm 1:17">Si ergo habes me socium, suscipe illum sicut me.</verse>
    <verse label="Phlm 1:18">Si autem aliquid nocuit tibi aut debet, hoc mihi imputa.</verse>
    <verse label="Phlm 1:19">Ego Paulus scripsi mea manu, ego reddam; ut non dicam tibi quod et teipsum mihi debes.</verse>
    <verse label="Phlm 1:20">Ita, frater! Ego te fruar in Domino; refice viscera mea in Christo!</verse>
    <verse label="Phlm 1:21">Confidens oboedientia tua scripsi tibi, sciens quoniam et super id, quod dico, facies.</verse>
    <verse label="Phlm 1:22">Simul autem et para mihi hospitium, nam spero per orationes vestras donari me vobis.</verse>
    <verse label="Phlm 1:23">Salutat te Epaphras, concaptivus meus in Christo Iesu,</verse>
    <verse label="Phlm 1:24">Marcus, Aristarchus, Demas, Lucas, adiutores mei.</verse>
    <verse label="Phlm 1:25">Gratia Domini Iesu Christi cum spiritu vestro.</verse>
  </lyrics>
</song>

<?xml version="1.0" encoding="UTF-8"?>
<song>
  <title>Epistula ad Titum</title>
  <lyrics>
    <verse label="Titus 1:1">Paulus servus Dei, apostolus autem Iesu Christi secundum fi dem electorum Dei et agnitionem veritatis, quae secundum pietatem est</verse>
    <verse label="Titus 1:2">in spem vitae aeternae, quam promisit, qui non mentitur, Deus ante tempora saecularia;</verse>
    <verse label="Titus 1:3">manifestavit autem temporibus suis verbum suum in praedicatione, quae credita est mihi secundum praeceptum salvatoris nostri Dei,</verse>
    <verse label="Titus 1:4">Tito germano filio secundum communem fidem: gratia et pax a Deo Patre et Christo Iesu salvatore nostro.</verse>
    <verse label="Titus 1:5">Huius rei gratia reliqui te Cretae, ut ea, quae desunt, corrigas et constituas per civitates presbyteros, sicut ego tibi disposui,</verse>
    <verse label="Titus 1:6">si quis sine crimine est, unius uxoris vir, filios habens fideles, non in accusatione luxuriae aut non subiectos.</verse>
    <verse label="Titus 1:7">Oportet enim episcopum sine crimine esse sicut Dei dispensatorem, non superbum, non iracundum, non vinolentum, non percussorem, non turpis lucri cupidum,</verse>
    <verse label="Titus 1:8">sed hospitalem, benignum, sobrium, iustum, sanctum, continentem,</verse>
    <verse label="Titus 1:9">amplectentem eum, qui secundum doctrinam est, fidelem sermonem, ut potens sit et exhortari in doctrina sana et eos, qui contradicunt, arguere.</verse>
    <verse label="Titus 1:10">Sunt enim multi et non subiecti, vaniloqui et seductores, maxime qui de circumcisione sunt,</verse>
    <verse label="Titus 1:11">quibus oportet silentium imponere, quia universas domos subvertunt docentes, quae non oportet, turpis lucri gratia.</verse>
    <verse label="Titus 1:12">Dixit quidam ex illis, proprius ipsorum propheta: " Cretenses semper mendaces, malae bestiae, ventres pigri ".</verse>
    <verse label="Titus 1:13">Testimonium hoc verum est. Quam ob causam increpa illos dure, ut sani sint in fide,</verse>
    <verse label="Titus 1:14">non intendentes Iudaicis fabulis et mandatis hominum aversantium veritatem.</verse>
    <verse label="Titus 1:15">Omnia munda mundis; coinquinatis autem et infidelibus nihil mundum, sed inquinatae sunt eorum et mens et conscientia.</verse>
    <verse label="Titus 1:16">Confitentur se nosse Deum, factis autem negant, cum sunt abominati et inoboedientes et ad omne opus bonum reprobi.</verse>
    <verse label="Titus 2:1">Tu autem loquere, quae decent sanam doctrinam.</verse>
    <verse label="Titus 2:2">Senes, ut sobrii sint, pudici, prudentes, sani fide, dilectione, patientia.</verse>
    <verse label="Titus 2:3">Anus similiter in habitu sanctae, non criminatrices, non vino multo deditae, bene docentes,</verse>
    <verse label="Titus 2:4">ut prudentiam doceant adulescentulas, ut viros suos ament, filios diligant,</verse>
    <verse label="Titus 2:5">prudentes sint, castae, domus curam habentes, benignae, subditae suis viris, ut non blasphemetur verbum Dei.</verse>
    <verse label="Titus 2:6">Iuvenes similiter hortare, ut sobrii sint.</verse>
    <verse label="Titus 2:7">In omnibus teipsum praebens exemplum bonorum operum, in doctrina integritatem, gravitatem,</verse>
    <verse label="Titus 2:8">in verbo sano irreprehensibilem, ut is, qui ex adverso est, vereatur, nihil habens malum dicere de nobis.</verse>
    <verse label="Titus 2:9">Servos dominis suis subditos esse in omnibus, placentes esse, non contradicentes,</verse>
    <verse label="Titus 2:10">non fraudantes, sed omnem fidem bonam ostendentes, ut doctrinam salutaris nostri Dei ornent in omnibus.</verse>
    <verse label="Titus 2:11">Apparuit enim gratia Dei salutaris omnibus hominibus</verse>
    <verse label="Titus 2:12">erudiens nos, ut abnegantes impietatem et saecularia desideria sobrie et iuste et pie vivamus in hoc saeculo,</verse>
    <verse label="Titus 2:13">exspectantes beatam spem et adventum gloriae magni Dei et salvatoris nostri Iesu Christi;</verse>
    <verse label="Titus 2:14">qui dedit semetipsum pro nobis, ut nos redimeret ab omni iniquitate et mundaret sibi populum peculiarem, sectatorem bonorum operum.</verse>
    <verse label="Titus 2:15">Haec loquere et exhortare et argue cum omni imperio. Nemo te contemnat!</verse>
    <verse label="Titus 3:1">Admone illos principibus, pote statibus subditos esse, dicto oboedire, ad omne opus bonum paratos esse,</verse>
    <verse label="Titus 3:2">neminem blasphemare, non litigiosos esse, modestos, omnem ostendentes mansuetudinem ad omnes homines.</verse>
    <verse label="Titus 3:3">Eramus enim et nos aliquando insipientes, inoboedientes, errantes, servientes concupiscentiis et voluptatibus variis, in malitia et invidia agentes, odibiles, odientes invicem.</verse>
    <verse label="Titus 3:4">Cum autem benignitas et humanitas apparuit salvatoris nostri Dei,</verse>
    <verse label="Titus 3:5">non ex operibus iustitiae, quae fecimus nos, sed secundum suam misericordiam salvos nos fecit per lavacrum regenerationis et renovationis Spiritus Sancti,</verse>
    <verse label="Titus 3:6">quem effudit super nos abunde per Iesum Christum salvatorem nostrum,</verse>
    <verse label="Titus 3:7">ut iustificati gratia ipsius heredes simus secundum spem vitae aeternae.</verse>
    <verse label="Titus 3:8">Fidelis sermo, et volo te de his confirmare, ut curent bonis operibus praeesse, qui crediderunt Deo. Haec sunt bona et utilia hominibus;</verse>
    <verse label="Titus 3:9">stultas autem quaestiones et genealogias et contentiones et pugnas circa legem devita, sunt enim inutiles et vanae.</verse>
    <verse label="Titus 3:10">Haereticum hominem post unam et secundam correptionem devita,</verse>
    <verse label="Titus 3:11">sciens quia subversus est, qui eiusmodi est, et delinquit, proprio iudicio condemnatus.</verse>
    <verse label="Titus 3:12">Cum misero ad te Artemam aut Tychicum, festina ad me venire Nicopolim; ibi enim statui hiemare.</verse>
    <verse label="Titus 3:13">Zenam legis peritum et Apollo sollicite instrue, ut nihil illis desit.</verse>
    <verse label="Titus 3:14">Discant autem et nostri bonis operibus praeesse ad usus necessarios, ut non sint infructuosi.</verse>
    <verse label="Titus 3:15">Salutant te, qui mecum sunt, omnes. Saluta, qui nos amant in fide.Gratia cum omnibus vobis.</verse>
  </lyrics>
</song>

<?xml version="1.0" encoding="UTF-8"?>
<song>
  <title>Epistula ad Colossenses</title>
  <lyrics>
    <verse label="Col 1:1">Paulus, apostolus Christi Iesu per voluntatem Dei, et Timo theus frater</verse>
    <verse label="Col 1:2">his, qui sunt Colossis, sanctis et fidelibus fratribus in Christo: gratia vobis et pax a Deo Patre nostro.</verse>
    <verse label="Col 1:3">Gratias agimus Deo Patri Domini nostri Iesu Christi semper pro vobis orantes,</verse>
    <verse label="Col 1:4">audientes fidem vestram in Christo Iesu et dilectionem, quam habetis in sanctos omnes,</verse>
    <verse label="Col 1:5">propter spem, quae reposita est vobis in caelis, quam ante audistis in verbo veritatis evangelii,</verse>
    <verse label="Col 1:6">quod pervenit ad vos, sicut et in universo mundo est fructificans et crescens, sicut et in vobis, ex ea die, qua audistis et cognovistis gratiam Dei in veritate;</verse>
    <verse label="Col 1:7">sicut didicistis ab Epaphra carissimo conservo nostro, qui est fidelis pro nobis minister Christi,</verse>
    <verse label="Col 1:8">qui etiam manifestavit nobis dilectionem vestram in Spiritu.</verse>
    <verse label="Col 1:9">Ideo et nos, ex qua die audivimus, non cessamus pro vobis orantes et postulantes, ut impleamini agnitione voluntatis eius in omni sapientia et intellectu spiritali,</verse>
    <verse label="Col 1:10">ut ambuletis digne Domino per omnia placentes, in omni opere bono fructificantes et crescentes in scientia Dei,</verse>
    <verse label="Col 1:11">in omni virtute confortati secundum potentiam claritatis eius in omnem patientiam et longanimitatem, cum gaudio</verse>
    <verse label="Col 1:12">gratias agentes Patri,qui idoneos vos fecit in partem sortis sanctorum in lumine;</verse>
    <verse label="Col 1:13">qui eripuit nos de potestate tenebrarumet transtulit in regnum Filii dilectionis suae,</verse>
    <verse label="Col 1:14">in quo habemus redemptionem,remissionem peccatorum;</verse>
    <verse label="Col 1:15">qui est imago Dei invisibilis,primogenitus omnis creaturae,</verse>
    <verse label="Col 1:16">quia in ipso condita sunt universa in caelis et in terra,visibilia et invisibilia,sive throni sive dominationessive principatus sive potestates.Omnia per ipsum et in ipsum creata sunt,</verse>
    <verse label="Col 1:17">et ipse est ante omnia,et omnia in ipso constant.</verse>
    <verse label="Col 1:18">Et ipse est caput corporis ecclesiae;qui est principium, primogenitus ex mortuis,ut sit in omnibus ipse primatum tenens,</verse>
    <verse label="Col 1:19">quia in ipso complacuit omnem plenitudinem habitare</verse>
    <verse label="Col 1:20">et per eum reconciliare omnia in ipsum,pacificans per sanguinem crucis eius,sive quae in terris sive quae in caelis sunt.</verse>
    <verse label="Col 1:21">Et vos, cum essetis aliquando alienati et inimici sensu in operibus malis,</verse>
    <verse label="Col 1:22">nunc autem reconciliavit in corpore carnis eius per mortem exhibere vos sanctos et immaculatos et irreprehensibiles coram ipso;</verse>
    <verse label="Col 1:23">si tamen permanetis in fide fundati et stabiles et immobiles a spe evangelii, quod audistis, quod praedicatum est in universa creatura, quae sub caelo est, cuius factus sum ego Paulus minister.</verse>
    <verse label="Col 1:24">Nunc gaudeo in passionibus pro vobis et adimpleo, ea quae desunt passionum Christi in carne mea pro corpore eius, quod est ecclesia,</verse>
    <verse label="Col 1:25">cuius factus sum ego minister secundum dispensationem Dei, quae data est mihi in vos, ut impleam verbum Dei;</verse>
    <verse label="Col 1:26">mysterium, quod absconditum fuit a saeculis et generationibus, nunc autem manifestatum est sanctis eius,</verse>
    <verse label="Col 1:27">quibus voluit Deus notas facere divitias gloriae mysterii huius in gentibus, quod est Christus in vobis, spes gloriae;</verse>
    <verse label="Col 1:28">quem nos annuntiamus, commonentes omnem hominem et docentes omnem hominem in omni sapientia, ut exhibeamus omnem hominem perfectum in Christo;</verse>
    <verse label="Col 1:29">ad quod et laboro certando secundum operationem eius, quae operatur in me in virtute.</verse>
    <verse label="Col 2:1">Volo enim vos scire qualem sollicitudinem habeam pro vo bis et pro his, qui sunt Laodiciae, et quicumque non viderunt faciem meam in carne,</verse>
    <verse label="Col 2:2">ut consolentur corda ipsorum instructi in caritate et in omnes divitias plenitudinis intellectus, in agnitionem mysterii Dei, Christi,</verse>
    <verse label="Col 2:3">in quo sunt omnes thesauri sapientiae et scientiae absconditi.</verse>
    <verse label="Col 2:4">Hoc dico, ut nemo vos decipiat in subtilitate sermonum.</verse>
    <verse label="Col 2:5">Nam etsi corpore absens sum, sed spiritu vobiscum sum, gaudens et videns ordinem vestrum et firmamentum eius, quae in Christum est, fidei vestrae.</verse>
    <verse label="Col 2:6">Sicut ergo accepistis Christum Iesum Dominum, in ipso ambulate,</verse>
    <verse label="Col 2:7">radicati et superaedificati in ipso et confirmati fide, sicut didicistis, abundantes in gratiarum actione.</verse>
    <verse label="Col 2:8">Videte, ne quis vos depraedetur per philosophiam et inanem fallaciam secundum traditionem hominum, secundum elementa mundi et non secundum Christum;</verse>
    <verse label="Col 2:9">quia in ipso inhabitat omnis plenitudo divinitatis corporaliter,</verse>
    <verse label="Col 2:10">et estis in illo repleti, qui est caput omnis principatus et potestatis;</verse>
    <verse label="Col 2:11">in quo et circumcisi estis circumcisione non manufacta in exspoliatione corporis carnis, in circumcisione Christi;</verse>
    <verse label="Col 2:12">consepulti ei in baptismo, in quo et conresuscitati estis per fidem operationis Dei, qui suscitavit illum a mortuis;</verse>
    <verse label="Col 2:13">et vos, cum mortui essetis in delictis et praeputio carnis vestrae, convivificavit cum illo, donans nobis omnia delicta,</verse>
    <verse label="Col 2:14">delens, quod adversum nos erat, chirographum decretis, quod erat contrarium nobis, et ipsum tulit de medio affigens illud cruci;</verse>
    <verse label="Col 2:15">exspolians principatus et potestates traduxit confidenter, triumphans illos in semetipso.</verse>
    <verse label="Col 2:16">Nemo ergo vos iudicet in cibo aut in potu aut ex parte diei festi aut neomeniae aut sabbatorum,</verse>
    <verse label="Col 2:17">quae sunt umbra futurorum, corpus autem Christi.</verse>
    <verse label="Col 2:18">Nemo vos bravio defraudet complacens sibi in humilitate et religione angelorum propter ea, quae vidit, ingrediens, frustra inflatus sensu carnis suae</verse>
    <verse label="Col 2:19">et non tenens caput, ex quo totum corpus per nexus et coniunctiones subministratum et compaginatum crescit in augmentum Dei.</verse>
    <verse label="Col 2:20">Si mortui estis cum Christo ab elementis mundi, quid tamquam viventes in mundo decretis subicimini:</verse>
    <verse label="Col 2:21">" Ne tetigeris neque gustaveris neque contrectaveris ",</verse>
    <verse label="Col 2:22">quae sunt omnia in corruptionem ipso usu secundum praecepta et doctrinas hominum?</verse>
    <verse label="Col 2:23">Quae sunt rationem quidem habentia sapientiae in superstitione et humilitate, et non parcendo corpori, non in honore aliquo ad saturitatem carnis.</verse>
    <verse label="Col 3:1">Igitur, si conresurrexistis Chri sto, quae sursum sunt quaerite, ubi Christus est in dextera Dei sedens;</verse>
    <verse label="Col 3:2">quae sursum sunt sapite, non quae supra terram.</verse>
    <verse label="Col 3:3">Mortui enim estis, et vita vestra abscondita est cum Christo in Deo!</verse>
    <verse label="Col 3:4">Cum Christus apparuerit, vita vestra, tunc et vos apparebitis cum ipso in gloria.</verse>
    <verse label="Col 3:5">Mortificate ergo membra, quae sunt super terram: fornicationem, immunditiam, libidinem, concupiscentiam malam et avaritiam, quae est simulacrorum servitus,</verse>
    <verse label="Col 3:6">propter quae venit ira Dei super filios incredulitatis;</verse>
    <verse label="Col 3:7">in quibus et vos ambulastis aliquando, cum viveretis in illis.</verse>
    <verse label="Col 3:8">Nunc autem deponite et vos omnia: iram, indignationem, malitiam, blasphemiam, turpem sermonem de ore vestro;</verse>
    <verse label="Col 3:9">nolite mentiri invicem, qui exuistis vos veterem hominem cum actibus eius</verse>
    <verse label="Col 3:10">et induistis novum, eum, qui renovatur in agnitionem secundum imaginem eius, qui creavit eum,</verse>
    <verse label="Col 3:11">ubi non est Graecus et Iudaeus, circumcisio et praeputium, barbarus, Scytha, servus, liber, sed omnia et in omnibus Christus.</verse>
    <verse label="Col 3:12">Induite vos ergo, sicut electi Dei, sancti et dilecti, viscera misericordiae, benignitatem, humilitatem, mansuetudinem, longanimitatem,</verse>
    <verse label="Col 3:13">supportantes invicem et donantes vobis ipsis, si quis adversus aliquem habet querelam; sicut et Dominus donavit vobis, ita et vos;</verse>
    <verse label="Col 3:14">super omnia autem haec: caritatem, quod est vinculum perfectionis.</verse>
    <verse label="Col 3:15">Et pax Christi dominetur in cordibus vestris, ad quam et vocati estis in uno corpore. Et grati estote.</verse>
    <verse label="Col 3:16">Verbum Christi habitet in vobis abundanter, in omni sapientia docentes et commonentes vosmetipsos psalmis, hymnis, canticis spiritalibus, in gratia cantantes in cordibus vestris Deo;</verse>
    <verse label="Col 3:17">et omne, quodcumque facitis in verbo aut in opere, omnia in nomine Domini Iesu gratias agentes Deo Patri per ipsum.</verse>
    <verse label="Col 3:18">Mulieres, subditae estote viris, sicut oportet in Domino.</verse>
    <verse label="Col 3:19">Viri, diligite uxores et nolite amari esse ad illas.</verse>
    <verse label="Col 3:20">Filii, oboedite parentibus per omnia; hoc enim placitum est in Domino.</verse>
    <verse label="Col 3:21">Patres, nolite ad indignationem provocare filios vestros, ut non pusillo animo fiant.</verse>
    <verse label="Col 3:22">Servi, oboedite per omnia dominis carnalibus, non ad oculum servientes, quasi hominibus placentes, sed in simplicitate cordis, timentes Dominum.</verse>
    <verse label="Col 3:23">Quodcumque facitis, ex animo operamini sicut Domino et non hominibus,</verse>
    <verse label="Col 3:24">scientes quod a Domino accipietis retributionem hereditatis. Domino Christo servite;</verse>
    <verse label="Col 3:25">qui enim iniuriam facit, recipiet id quod inique gessit, et non est personarum acceptio.</verse>
    <verse label="Col 4:1">Domini, quod iustum est et aequum, servis praestate, scien tes quoniam et vos Dominum habetis in caelo.</verse>
    <verse label="Col 4:2">Orationi instate, vigilantes in ea in gratiarum actione,</verse>
    <verse label="Col 4:3">orantes simul et pro nobis, ut Deus aperiat nobis ostium sermonis ad loquendum mysterium Christi, propter quod etiam vinctus sum,</verse>
    <verse label="Col 4:4">ut manifestem illud, ita ut oportet me loqui.</verse>
    <verse label="Col 4:5">In sapientia ambulate ad eos, qui foris sunt, tempus redimentes.</verse>
    <verse label="Col 4:6">Sermo vester semper sit in gratia, sale conditus, ut sciatis quomodo oporteat vos unicuique respondere.</verse>
    <verse label="Col 4:7">Quae circa me sunt, omnia vobis nota faciet Tychicus, carissimus frater et fidelis minister et conservus in Domino,</verse>
    <verse label="Col 4:8">quem misi ad vos ad hoc ipsum, ut cognoscatis, quae circa nos sunt, et consoletur corda vestra,</verse>
    <verse label="Col 4:9">cum Onesimo fideli et carissimo fratre, qui est ex vobis; omnia, quae hic aguntur, nota facient vobis.</verse>
    <verse label="Col 4:10">Salutat vos Aristarchus concaptivus meus et Marcus consobrinus Barnabae, de quo accepistis mandata - si venerit ad vos, excipite illum -</verse>
    <verse label="Col 4:11">et Iesus, qui dicitur Iustus, qui sunt ex circumcisione; hi soli adiutores in regno Dei, qui mihi fuerunt solacio.</verse>
    <verse label="Col 4:12">Salutat vos Epaphras, qui ex vobis est, servus Christi Iesu, semper certans pro vobis in orationibus, ut stetis perfecti et impleti in omni voluntate Dei.</verse>
    <verse label="Col 4:13">Testimonium enim illi perhibeo, quod habet multum laborem pro vobis et pro his, qui sunt Laodiciae et qui Hierapoli.</verse>
    <verse label="Col 4:14">Salutat vos Lucas, medicus carissimus, et Demas.</verse>
    <verse label="Col 4:15">Salutate fratres, qui sunt Laodiciae, et Nympham et, quae in domo eius est, ecclesiam.</verse>
    <verse label="Col 4:16">Et cum lecta fuerit apud vos epistula, facite ut et in Laodicensium ecclesia legatur, et eam, quae ex Laodicia est, vos quoque legatis.</verse>
    <verse label="Col 4:17">Et dicite Archippo: " Vide ministerium, quod accepisti in Domino, ut illud impleas ".</verse>
    <verse label="Col 4:18">Salutatio mea manu Pauli. Memores estote vinculorum meorum.Gratia vobiscum.</verse>
  </lyrics>
</song>

<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="57" bname="Epistula ad Philemonem">
    <CHAPTER cnumber="1">
      <VERS vnumber="1">Paulus vinctus Christi Iesu et Timotheus frater Philemoni dilecto et adiutori nostro</VERS>
      <VERS vnumber="2">et Apphiae sorori et Archippo commilitoni nostro et ecclesiae, quae in domo tua est:</VERS>
      <VERS vnumber="3">gratia vobis et pax a Deo Patre nostro et Domino Iesu Christo.</VERS>
      <VERS vnumber="4">Gratias ago Deo meo semper memoriam tui faciens in orationibus meis,</VERS>
      <VERS vnumber="5">audiens caritatem tuam et fidem, quam habes in Dominum Iesum et in omnes sanctos,</VERS>
      <VERS vnumber="6">ut communio fidei tuae evidens fiat in agnitione omnis boni, quod est in nobis in Christum;</VERS>
      <VERS vnumber="7">gaudium enim magnum habui et consolationem in caritate tua, quia viscera sanctorum requieverunt per te, frater.</VERS>
      <VERS vnumber="8">Propter quod multam fiduciam habens in Christo imperandi tibi, quod ad rem pertinet,</VERS>
      <VERS vnumber="9">propter caritatem magis obsecro, cum sim talis ut Paulus senex, nunc autem et vinctus Christi Iesu;</VERS>
      <VERS vnumber="10">obsecro te de meo filio, quem genui in vinculis, Onesimo,</VERS>
      <VERS vnumber="11">qui tibi aliquando inutilis fuit, nunc autem et tibi et mihi utilis,</VERS>
      <VERS vnumber="12">quem remisi tibi: eum, hoc est viscera mea;</VERS>
      <VERS vnumber="13">quem ego volueram mecum detinere, ut pro te mihi ministraret in vinculis evangelii.</VERS>
      <VERS vnumber="14">Sine consilio autem tuo nihil volui facere, uti ne velut ex necessitate bonum tuum esset sed voluntarium.</VERS>
      <VERS vnumber="15">Forsitan enim ideo discessit ad horam, ut aeternum illum reciperes,</VERS>
      <VERS vnumber="16">iam non ut servum sed plus servo, carissimum fratrem, maxime mihi, quanto autem magis tibi et in carne et in Domino.</VERS>
      <VERS vnumber="17">Si ergo habes me socium, suscipe illum sicut me.</VERS>
      <VERS vnumber="18">Si autem aliquid nocuit tibi aut debet, hoc mihi imputa.</VERS>
      <VERS vnumber="19">Ego Paulus scripsi mea manu, ego reddam; ut non dicam tibi quod et teipsum mihi debes.</VERS>
      <VERS vnumber="20">Ita, frater! Ego te fruar in Domino; refice viscera mea in Christo!</VERS>
      <VERS vnumber="21">Confidens oboedientia tua scripsi tibi, sciens quoniam et super id, quod dico, facies.</VERS>
      <VERS vnumber="22">Simul autem et para mihi hospitium, nam spero per orationes vestras donari me vobis.</VERS>
      <VERS vnumber="23">Salutat te Epaphras, concaptivus meus in Christo Iesu,</VERS>
      <VERS vnumber="24">Marcus, Aristarchus, Demas, Lucas, adiutores mei.</VERS>
      <VERS vnumber="25">Gratia Domini Iesu Christi cum spiritu vestro.</VERS>
    </CHAPTER>
  </BIBLEBOOK>
</XMLBIBLE>

<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="40" bname="Evangelium secundum Matthaeum">
    <CHAPTER cnumber="1">
      <VERS vnumber="1">Liber generationis Iesu Christi filii David filii Abraham.</VERS>
      <VERS vnumber="2">Abraham genuit Isaac, Isaac autem genuit Iacob, Iacob autem genuit Iudam et fratres eius,</VERS>
      <VERS vnumber="3">Iudas autem genuit Phares et Zara de Thamar, Phares autem genuit Esrom, Esrom autem genuit Aram,</VERS>
      <VERS vnumber="4">Aram autem genuit Aminadab, Aminadab autem genuit Naasson, Naasson autem genuit Salmon,</VERS>
      <VERS vnumber="5">Salmon autem genuit Booz de Rahab, Booz autem genuit Obed ex Ruth, Obed autem genuit Iesse,</VERS>
      <VERS vnumber="6">Iesse autem genuit David regem.David autem genuit Salomonem ex ea, quae fuit Uriae,</VERS>
      <VERS vnumber="7">Salomon autem genuit Roboam, Roboam autem genuit Abiam, Abia autem genuit Asa,</VERS>
      <VERS vnumber="8">Asa autem genuit Iosaphat, Iosaphat autem genuit Ioram, Ioram autem genuit Oziam,</VERS>
      <VERS vnumber="9">Ozias autem genuit Ioatham, Ioatham autem genuit Achaz, Achaz autem genuit Ezechiam,</VERS>
      <VERS vnumber="10">Ezechias autem genuit Manassen, Manasses autem genuit Amon, Amon autem genuit Iosiam,</VERS>
      <VERS vnumber="11">Iosias autem genuit Iechoniam et fratres eius in transmigratione Babylonis.</VERS>
      <VERS vnumber="12">Et post transmigrationem Babylonis Iechonias genuit Salathiel, Salathiel autem genuit Zorobabel,</VERS>
      <VERS vnumber="13">Zorobabel autem genuit Abiud, Abiud autem genuit Eliachim, Eliachim autem genuit Azor,</VERS>
      <VERS vnumber="14">Azor autem genuit Sadoc, Sadoc autem genuit Achim, Achim autem genuit Eliud,</VERS>
      <VERS vnumber="15">Eliud autem genuit Eleazar, Eleazar autem genuit Matthan, Matthan autem genuit Iacob,</VERS>
      <VERS vnumber="16">Iacob autem genuit Ioseph virum Mariae, de qua natus est Iesus, qui vocatur Christus.</VERS>
      <VERS vnumber="17">Omnes ergo generationes ab Abraham usque ad David generationes quattuordecim; et a David usque ad transmigrationem Babylonis generationes quattuordecim; et a transmigratione Babylonis usque ad Christum generationes quattuordecim.</VERS>
      <VERS vnumber="18">Iesu Christi autem generatio sic erat.Cum esset desponsata mater eius Maria Ioseph, antequam convenirent inventa est in utero habens de Spiritu Sancto.</VERS>
      <VERS vnumber="19">Ioseph autem vir eius, cum esset iustus et nollet eam traducere, voluit occulte dimittere eam.</VERS>
      <VERS vnumber="20">Haec autem eo cogitante, ecce angelus Domini in somnis apparuit ei dicens: " Ioseph fili David, noli timere accipere Mariam coniugem tuam. Quod enim in ea natum est, de Spiritu Sancto est;</VERS>
      <VERS vnumber="21">pariet autem filium, et vocabis nomen eius Iesum: ipse enim salvum faciet populum suum a peccatis eorum ".</VERS>
      <VERS vnumber="22">Hoc autem totum factum est, ut adimpleretur id, quod dictum est a Domino per prophetam dicentem:</VERS>
      <VERS vnumber="23">" Ecce, virgo in utero habebit et pariet filium, et vocabunt nomen eius Emmanuel ", quod est interpretatum Nobiscum Deus.</VERS>
      <VERS vnumber="24">Exsurgens autem Ioseph a somno fecit, sicut praecepit ei angelus Domini, et accepit coniugem suam;</VERS>
      <VERS vnumber="25">et non cognoscebat eam, donec peperit filium, et vocavit nomen eius Iesum.</VERS>
    </CHAPTER>
    <CHAPTER cnumber="2">
      <VERS vnumber="1">Cum autem natus esset Iesus in Bethlehem Iudaeae in diebus Herodis regis, ecce Magi ab oriente venerunt Hierosolymam</VERS>
      <VERS vnumber="2">dicentes: " Ubi est, qui natus est, rex Iudaeorum? Vidimus enim stellam eius in oriente et venimus adorare eum ".</VERS>
      <VERS vnumber="3">Audiens autem Herodes rex turbatus est et omnis Hierosolyma cum illo;</VERS>
      <VERS vnumber="4">et congregans omnes principes sacerdotum et scribas populi, sciscitabatur ab eis ubi Christus nasceretur.</VERS>
      <VERS vnumber="5">At illi dixerunt ei: " In Bethlehem Iudaeae. Sic enim scriptum est per prophetam:</VERS>
      <VERS vnumber="6">"Et tu, Bethlehem terra Iudae,nequaquam minima es in principibus Iudae;ex te enim exiet dux,qui reget populum meum Israel" ".</VERS>
      <VERS vnumber="7">Tunc Herodes, clam vocatis Magis, diligenter didicit ab eis tempus stellae, quae apparuit eis;</VERS>
      <VERS vnumber="8">et mittens illos in Bethlehem dixit: " Ite et interrogate diligenter de puero; et cum inveneritis, renuntiate mihi, ut et ego veniens adorem eum.</VERS>
      <VERS vnumber="9">Qui cum audissent regem, abierunt. Et ecce stella, quam viderant in oriente, antecedebat eos, usque dum veniens staret supra, ubi erat puer.</VERS>
      <VERS vnumber="10">Videntes autem stellam gavisi sunt gaudio magno valde.</VERS>
      <VERS vnumber="11">Et intrantes domum viderunt puerum cum Maria matre eius, et procidentes adoraverunt eum; et apertis thesauris suis, obtulerunt ei munera, aurum et tus et myrrham.</VERS>
      <VERS vnumber="12">Et responso accepto in somnis, ne redirent ad Herodem, per aliam viam reversi sunt in regionem suam.</VERS>
      <VERS vnumber="13">Qui cum recessissent, ecce angelus Domini apparet in somnis Ioseph dicens: " Surge et accipe puerum et matrem eius et fuge in Aegyptum et esto ibi, usque dum dicam tibi; futurum est enim ut Herodes quaerat puerum ad perdendum eum ".</VERS>
      <VERS vnumber="14">Qui consurgens accepit puerum et matrem eius nocte et recessit in Aegyptum</VERS>
      <VERS vnumber="15">et erat ibi usque ad obitum Herodis, ut adimpleretur, quod dictum est a Domino per prophetam dicentem: Ex Aegypto vocavi filium meum ".</VERS>
      <VERS vnumber="16">Tunc Herodes videns quoniam illusus esset a Magis, iratus est valde et mittens occidit omnes pueros, qui erant in Bethlehem et in omnibus finibus eius, a bimatu et infra, secundum tempus, quod exquisierat a Magis.</VERS>
      <VERS vnumber="17">Tunc adimpletum est, quod dictum est per Ieremiam prophetam dicentem:</VERS>
      <VERS vnumber="18">" Vox in Rama audita est,ploratus et ululatus multus:Rachel plorans filios suos,et noluit consolari, quia non sunt ".</VERS>
      <VERS vnumber="19">Defuncto autem Herode, ecce apparet angelus Domini in somnis Ioseph in Aegypto</VERS>
      <VERS vnumber="20">dicens: " Surge et accipe puerum et matrem eius et vade in terram Israel; defuncti sunt enim, qui quaerebant animam pueri ".</VERS>
      <VERS vnumber="21">Qui surgens accepit puerum et matrem eius et venit in terram Israel.</VERS>
      <VERS vnumber="22">Audiens autem quia Archelaus regnaret in Iudaea pro Herode patre suo, timuit illuc ire; et admonitus in somnis, secessit in partes Galilaeae</VERS>
      <VERS vnumber="23">et veniens habitavit in civitate, quae vocatur Nazareth, ut adimpleretur, quod dictum est per Prophetas: " Nazaraeus vocabitur ".</VERS>
    </CHAPTER>
    <CHAPTER cnumber="3">
      <VERS vnumber="1">In diebus autem illis venit Ioannes Baptista praedicans in deserto Iudaeae</VERS>
      <VERS vnumber="2">et dicens: " Paenitentiam agite; appropinquavit enim regnum caelorum ".</VERS>
      <VERS vnumber="3">Hic est enim, qui dictus est per Isaiam prophetam dicentem: Vox clamantis in deserto:Parate viam Domini,rectas facite semitas eius!" ".</VERS>
      <VERS vnumber="4">Ipse autem Ioannes habebat vestimentum de pilis cameli et zonam pelliceam circa lumbos suos; esca autem eius erat locustae et mel silvestre.</VERS>
      <VERS vnumber="5">Tunc exibat ad eum Hierosolyma et omnis Iudaea et omnis regio circa Iordanem,</VERS>
      <VERS vnumber="6">et baptizabantur in Iordane flumine ab eo, confitentes peccata sua.</VERS>
      <VERS vnumber="7">Videns autem multos pharisaeorum et sadducaeorum venientes ad baptismum suum, dixit eis: " Progenies viperarum, quis demonstravit vobis fugere a futura ira?</VERS>
      <VERS vnumber="8">Facite ergo fructum dignum paenitentiae</VERS>
      <VERS vnumber="9">et ne velitis dicere intra vos: "Patrem habemus Abraham"; dico enim vobis quoniam potest Deus de lapidibus istis suscitare Abrahae filios.</VERS>
      <VERS vnumber="10">Iam enim securis ad radicem arborum posita est; omnis ergo arbor, quae non facit fructum bonum, exciditur et in ignem mittitur.</VERS>
      <VERS vnumber="11">Ego quidem vos baptizo in aqua in paenitentiam; qui autem post me venturus est, fortior me est, cuius non sum dignus calceamenta portare; ipse vos baptizabit in Spiritu Sancto et igni,</VERS>
      <VERS vnumber="12">cuius ventilabrum in manu sua, et permundabit aream suam et congregabit triticum suum in horreum, paleas autem comburet igni inexstinguibili ".</VERS>
      <VERS vnumber="13">Tunc venit Iesus a Galilaea in Iordanem ad Ioannem, ut baptizaretur ab eo.</VERS>
      <VERS vnumber="14">Ioannes autem prohibebat eum dicens: " Ego a te debeo baptizari, et tu venis ad me? ".</VERS>
      <VERS vnumber="15">Respondens autem Iesus dixit ei: " Sine modo, sic enim decet nos implere omnem iustitiam ". Tunc dimittit eum.</VERS>
      <VERS vnumber="16">Baptizatus autem Iesus, confestim ascendit de aqua; et ecce aperti sunt ei caeli, et vidit Spiritum Dei descendentem sicut columbam et venientem super se.</VERS>
      <VERS vnumber="17">Et ecce vox de caelis dicens: "Hic est Filius meus dilectus, in quomihi complacui ".</VERS>
    </CHAPTER>
    <CHAPTER cnumber="4">
      <VERS vnumber="1">Tunc Iesus ductus est in de sertum a Spiritu, ut tentaretur a Diabolo.</VERS>
      <VERS vnumber="2">Et cum ieiunasset quadraginta diebus et quadraginta noctibus, postea esuriit.</VERS>
      <VERS vnumber="3">Et accedens tentator dixit ei: " Si Filius Dei es, dic, ut lapides isti panes fiant ".</VERS>
      <VERS vnumber="4">Qui respondens dixit: Scriptum est:Non in pane solo vivet homo,sed in omni verbo, quod procedit de ore Dei" ".</VERS>
      <VERS vnumber="5">Tunc assumit eum Diabolus in sanctam civitatem et statuit eum supra pinnaculum templi</VERS>
      <VERS vnumber="6">et dicit ei: " Si Filius Dei es, mitte te deorsum. Scriptum est enim:Angelis suis mandabit de te,et in manibus tollent te,ne forte offendas ad lapidem pedem tuum" ".</VERS>
      <VERS vnumber="7">Ait illi Iesus: " Rursum scriptum est: "Non tentabis Dominum Deum tuum".</VERS>
      <VERS vnumber="8">Iterum assumit eum Diabolus in montem excelsum valde et ostendit ei omnia regna mundi et gloriam eorum</VERS>
      <VERS vnumber="9">et dicit illi: " Haec tibi omnia dabo, si cadens adoraveris me".</VERS>
      <VERS vnumber="10">Tunc dicit ei Iesus: Vade, Satanas! Scriptum est enim:Dominum Deum tuum adorabiset illi soli servies" ".</VERS>
      <VERS vnumber="11">Tunc reliquit eum Diabolus, et ecce angeli accesserunt et ministrabant ei.</VERS>
      <VERS vnumber="12">Cum autem audisset quod Ioannes traditus esset, secessit in Galilaeam.</VERS>
      <VERS vnumber="13">Et relicta Nazareth, venit et habitavit in Capharnaum maritimam</VERS>
      <VERS vnumber="14">in finibus Zabulon et Nephthali, ut impleretur, quod dictum est per Isaiam prophetam dicentem:</VERS>
      <VERS vnumber="15">" Terra Zabulon et terra Nephthali,ad viam maris, trans Iordanem,Galilaea gentium;</VERS>
      <VERS vnumber="16">populus, qui sedebat in tenebris,lucem vidit magnam,et sedentibus in regione et umbra mortislux orta est eis ".</VERS>
      <VERS vnumber="17">Exinde coepit Iesus praedicare et dicere: " Paenitentiam agite; appropinquavit enim regnum caelorum ".</VERS>
      <VERS vnumber="18">Ambulans autem iuxta mare Galilaeae, vidit duos fratres, Simonem, qui vocatur Petrus, et Andream fratrem eius, mittentes rete in mare; erant enim piscatores.</VERS>
      <VERS vnumber="19">Et ait illis: " Venite post me, et faciam vos piscatores hominum ".</VERS>
      <VERS vnumber="20">At illi continuo, relictis retibus, secuti sunt eum.</VERS>
      <VERS vnumber="21">Et procedens inde vidit alios duos fratres, Iacobum Zebedaei et Ioannem fratrem eius, in navi cum Zebedaeo patre eorum reficientes retia sua; et vocavit eos.</VERS>
      <VERS vnumber="22">Illi autem statim, relicta navi et patre suo, secuti sunt eum.</VERS>
      <VERS vnumber="23">Et circumibat Iesus totam Galilaeam, docens in synagogis eorum et praedicans evangelium regni et sanans omnem languorem et omnem infirmitatem in populo.</VERS>
      <VERS vnumber="24">Et abiit opinio eius in totam Syriam; et obtulerunt ei omnes male habentes, variis languoribus et tormentis comprehensos, et qui daemonia habebant, et lunaticos et paralyticos, et curavit eos.</VERS>
      <VERS vnumber="25">Et secutae sunt eum turbae multae de Galilaea et Decapoli et Hierosolymis et Iudaea et de trans Iordanem.</VERS>
    </CHAPTER>
    <CHAPTER cnumber="5">
      <VERS vnumber="1">Videns autem turbas, ascendit in montem; et cum sedisset, ac cesserunt ad eum discipuli eius;</VERS>
      <VERS vnumber="2">et aperiens os suum docebat eos dicens:</VERS>
      <VERS vnumber="3">" Beati pauperes spiritu, quoniam ipsorum est regnum caelorum.</VERS>
      <VERS vnumber="4">Beati, qui lugent, quoniam ipsi consolabuntur.</VERS>
      <VERS vnumber="5">Beati mites, quoniam ipsi possidebunt terram.</VERS>
      <VERS vnumber="6">Beati, qui esuriunt et sitiunt iustitiam, quoniam ipsi saturabuntur.</VERS>
      <VERS vnumber="7">Beati misericordes, quia ipsi misericordiam consequentur.</VERS>
      <VERS vnumber="8">Beati mundo corde, quoniam ipsi Deum videbunt.</VERS>
      <VERS vnumber="9">Beati pacifici, quoniam filii Dei vocabuntur.</VERS>
      <VERS vnumber="10">Beati, qui persecutionem patiuntur propter iustitiam, quoniam ipsorum est regnum caelorum.</VERS>
      <VERS vnumber="11">Beati estis cum maledixerint vobis et persecuti vos fuerint et dixerint omne malum adversum vos, mentientes, propter me.</VERS>
      <VERS vnumber="12">Gaudete et exsultate, quoniam merces vestra copiosa est in caelis; sic enim persecuti sunt prophetas, qui fuerunt ante vos.</VERS>
      <VERS vnumber="13">Vos estis sal terrae; quod si sal evanuerit, in quo salietur? Ad nihilum valet ultra, nisi ut mittatur foras et conculcetur ab hominibus.</VERS>
      <VERS vnumber="14">Vos estis lux mundi. Non potest civitas abscondi supra montem posita;</VERS>
      <VERS vnumber="15">neque accendunt lucernam et ponunt eam sub modio, sed super candelabrum, ut luceat omnibus, qui in domo sunt.</VERS>
      <VERS vnumber="16">Sic luceat lux vestra coram hominibus, ut videant vestra bona opera et glorificent Patrem vestrum, qui in caelis est.</VERS>
      <VERS vnumber="17">Nolite putare quoniam veni solvere Legem aut Prophetas; non veni solvere, sed adimplere.</VERS>
      <VERS vnumber="18">Amen quippe dico vobis: Donec transeat caelum et terra, iota unum aut unus apex non praeteribit a Lege, donec omnia fiant.</VERS>
      <VERS vnumber="19">Qui ergo solverit unum de mandatis istis minimis et docuerit sic homines, minimus vocabitur in regno caelorum; qui autem fecerit et docuerit, hic magnus vocabitur in regno caelorum.</VERS>
      <VERS vnumber="20">Dico enim vobis: Nisi abundaverit iustitia vestra plus quam scribarum et pharisaeorum, non intrabitis in regnum caelorum.</VERS>
      <VERS vnumber="21">Audistis quia dictum est antiquis: "Non occides; qui autem occiderit, reus erit iudicio".</VERS>
      <VERS vnumber="22">Ego autem dico vobis: Omnis, qui irascitur fratri suo, reus erit iudicio; qui autem dixerit fratri suo: "Racha", reus erit concilio; qui autem dixerit: "Fatue", reus erit gehennae ignis.</VERS>
      <VERS vnumber="23">Si ergo offeres munus tuum ad altare, et ibi recordatus fueris quia frater tuus habet aliquid adversum te,</VERS>
      <VERS vnumber="24">relinque ibi munus tuum ante altare et vade, prius, reconciliare fratri tuo et tunc veniens offer munus tuum.</VERS>
      <VERS vnumber="25">Esto consentiens adversario tuo cito, dum es in via cum eo, ne forte tradat te adversarius iudici, et iudex tradat te ministro, et in carcerem mittaris.</VERS>
      <VERS vnumber="26">Amen dico tibi: Non exies inde, donec reddas novissimum quadrantem.</VERS>
      <VERS vnumber="27">Audistis quia dictum est: "Non moechaberis".</VERS>
      <VERS vnumber="28">Ego autem dico vobis: Omnis, qui viderit mulierem ad concupiscendum eam, iam moechatus est eam in corde suo.</VERS>
      <VERS vnumber="29">Quod si oculus tuus dexter scandalizat te, erue eum et proice abs te; expedit enim tibi, ut pereat unum membrorum tuorum, quam totum corpus tuum mittatur in gehennam.</VERS>
      <VERS vnumber="30">Et si dextera manus tua scandalizat te, abscide eam et proice abs te; expedit enim tibi, ut pereat unum membrorum tuorum, quam totum corpus tuum abeat in gehennam.</VERS>
      <VERS vnumber="31">Dictum est autem: "Quicumque dimiserit uxorem suam, det illi libellum repudii".</VERS>
      <VERS vnumber="32">Ego autem dico vobis: Omnis, qui dimiserit uxorem suam, excepta fornicationis causa, facit eam moechari; et, qui dimissam duxerit, adulterat.</VERS>
      <VERS vnumber="33">Iterum audistis quia dictum est antiquis: "Non periurabis; reddes autem Domino iuramenta tua".</VERS>
      <VERS vnumber="34">Ego autem dico vobis: Non iurare omnino, neque per caelum, quia thronus Dei est,</VERS>
      <VERS vnumber="35">neque per terram, quia scabellum est pedum eius, neque per Hierosolymam, quia civitas est magni Regis;</VERS>
      <VERS vnumber="36">neque per caput tuum iuraveris, quia non potes unum capillum album facere aut nigrum.</VERS>
      <VERS vnumber="37">Sit autem sermo vester: "Est, est", "Non, non"; quod autem his abundantius est, a Malo est.</VERS>
      <VERS vnumber="38">Audistis quia dictum est: "Oculum pro oculo et dentem pro dente".</VERS>
      <VERS vnumber="39">Ego autem dico vobis: Non resistere malo; sed si quis te percusserit in dextera maxilla tua, praebe illi et alteram;</VERS>
      <VERS vnumber="40">et ei, qui vult tecum iudicio contendere et tunicam tuam tollere, remitte ei et pallium;</VERS>
      <VERS vnumber="41">et quicumque te angariaverit mille passus, vade cum illo duo.</VERS>
      <VERS vnumber="42">Qui petit a te, da ei; et volenti mutuari a te, ne avertaris.</VERS>
      <VERS vnumber="43">Audistis quia dictum est: "Diliges proximum tuum et odio habebis inimicum tuum".</VERS>
      <VERS vnumber="44">Ego autem dico vobis: Diligite inimicos vestros et orate pro persequentibus vos,</VERS>
      <VERS vnumber="45">ut sitis filii Patris vestri, qui in caelis est, quia solem suum oriri facit super malos et bonos et pluit super iustos et iniustos.</VERS>
      <VERS vnumber="46">Si enim dilexeritis eos, qui vos diligunt, quam mercedem habetis? Nonne et publicani hoc faciunt?</VERS>
      <VERS vnumber="47">Et si salutaveritis fratres vestros tantum, quid amplius facitis? Nonne et ethnici hoc faciunt?</VERS>
      <VERS vnumber="48">Estote ergo vos perfecti, sicut Pater vester caelestis perfectus est.</VERS>
    </CHAPTER>
    <CHAPTER cnumber="6">
      <VERS vnumber="1">Attendite, ne iustitiam vestram faciatis coram hominibus, ut vi deamini ab eis; alioquin mercedem non habetis apud Patrem vestrum, qui in caelis est.</VERS>
      <VERS vnumber="2">Cum ergo facies eleemosynam, noli tuba canere ante te, sicut hypocritae faciunt in synagogis et in vicis, ut honorificentur ab hominibus. Amen dico vobis: Receperunt mercedem suam.</VERS>
      <VERS vnumber="3">Te autem faciente eleemosynam, nesciat sinistra tua quid faciat dextera tua,</VERS>
      <VERS vnumber="4">ut sit eleemosyna tua in abscondito, et Pater tuus, qui videt in abscondito, reddet tibi.</VERS>
      <VERS vnumber="5">Et cum oratis, non eritis sicut hypocritae, qui amant in synagogis et in angulis platearum stantes orare, ut videantur ab hominibus. Amen dico vobis: Receperunt mercedem suam.</VERS>
      <VERS vnumber="6">Tu autem cum orabis, intra in cubiculum tuum et, clauso ostio tuo, ora Patrem tuum, qui est in abscondito; et Pater tuus, qui videt in abscondito, reddet tibi.</VERS>
      <VERS vnumber="7">Orantes autem nolite multum loqui sicut ethnici; putant enim quia in multiloquio suo exaudiantur.</VERS>
      <VERS vnumber="8">Nolite ergo assimilari eis; scit enim Pater vester, quibus opus sit vobis, antequam petatis eum.</VERS>
      <VERS vnumber="9">Sic ergo vos orabitis:Pater noster, qui es in caelis,sanctificetur nomen tuum,</VERS>
      <VERS vnumber="10">adveniat regnum tuum,fiat voluntas tua,sicut in caelo, et in terra.</VERS>
      <VERS vnumber="11">Panem nostrum supersubstantialem da nobis hodie;</VERS>
      <VERS vnumber="12">et dimitte nobis debita nostra,sicut et nos dimittimus debitoribus nostris;</VERS>
      <VERS vnumber="13">et ne inducas nos in tentationem,sed libera nos a Malo.</VERS>
      <VERS vnumber="14">Si enim dimiseritis hominibus peccata eorum, dimittet et vobis Pater vester caelestis;</VERS>
      <VERS vnumber="15">si autem non dimiseritis hominibus, nec Pater vester dimittet peccata vestra.</VERS>
      <VERS vnumber="16">Cum autem ieiunatis, nolite fieri sicut hypocritae tristes; demoliuntur enim facies suas, ut pareant hominibus ieiunantes. Amen dico vobis: Receperunt mercedem suam.</VERS>
      <VERS vnumber="17">Tu autem cum ieiunas, unge caput tuum et faciem tuam lava,</VERS>
      <VERS vnumber="18">ne videaris hominibus ieiunans sed Patri tuo, qui est in abscondito; et Pater tuus, qui videt in abscondito, reddet tibi.</VERS>
      <VERS vnumber="19">Nolite thesaurizare vobis thesauros in terra, ubi aerugo et tinea demolitur, et ubi fures effodiunt et furantur;</VERS>
      <VERS vnumber="20">thesaurizate autem vobis thesauros in caelo, ubi neque aerugo neque tinea demolitur, et ubi fures non effodiunt nec furantur;</VERS>
      <VERS vnumber="21">ubi enim est thesaurus tuus, ibi erit et cor tuum.</VERS>
      <VERS vnumber="22">Lucerna corporis est oculus. Si ergo fuerit oculus tuus simplex, totum corpus tuum lucidum erit;</VERS>
      <VERS vnumber="23">si autem oculus tuus nequam fuerit, totum corpus tuum tenebrosum erit. Si ergo lumen, quod in te est, tene brae sunt, tenebrae quantae erunt!</VERS>
      <VERS vnumber="24">Nemo potest duobus dominis servire: aut enim unum odio habebit et alterum diliget, aut unum sustinebit et alterum contemnet; non potestis Deo servire et mammonae.</VERS>
      <VERS vnumber="25">Ideo dico vobis: Ne solliciti sitis animae vestrae quid manducetis, neque corpori vestro quid induamini. Nonne anima plus est quam esca, et corpus quam vestimentum?</VERS>
      <VERS vnumber="26">Respicite volatilia caeli, quoniam non serunt neque metunt neque congregant in horrea, et Pater vester caelestis pascit illa. Nonne vos magis pluris estis illis?</VERS>
      <VERS vnumber="27">Quis autem vestrum cogitans potest adicere ad aetatem suam cubitum unum?</VERS>
      <VERS vnumber="28">Et de vestimento quid solliciti estis? Considerate lilia agri quomodo crescunt: non laborant neque nent.</VERS>
      <VERS vnumber="29">Dico autem vobis quoniam nec Salomon in omni gloria sua coopertus est sicut unum ex istis.</VERS>
      <VERS vnumber="30">Si autem fenum agri, quod hodie est et cras in clibanum mittitur, Deus sic vestit, quanto magis vos, modicae fidei?</VERS>
      <VERS vnumber="31">Nolite ergo solliciti esse dicentes: "Quid manducabimus?", aut: "Quid bibemus?", aut: "Quo operiemur?".</VERS>
      <VERS vnumber="32">Haec enim omnia gentes inquirunt; scit enim Pater vester caelestis quia his omnibus indigetis.</VERS>
      <VERS vnumber="33">Quaerite autem primum regnum Dei et iustitiam eius, et haec omnia adicientur vobis.</VERS>
      <VERS vnumber="34">Nolite ergo esse solliciti in crastinum; crastinus enim dies sollicitus erit sibi ipse. Sufficit diei malitia sua.</VERS>
    </CHAPTER>
    <CHAPTER cnumber="7">
      <VERS vnumber="1">Nolite iudicare, ut non iudice mini;</VERS>
      <VERS vnumber="2">in quo enim iudicio iudi caveritis, iudicabimini, et in qua mensura mensi fueritis, metietur vobis.</VERS>
      <VERS vnumber="3">Quid autem vides festucam in oculo fratris tui, et trabem in oculo tuo non vides?</VERS>
      <VERS vnumber="4">Aut quomodo dices fratri tuo: "Sine, eiciam festucam de oculo tuo", et ecce trabes est in oculo tuo?</VERS>
      <VERS vnumber="5">Hypocrita, eice primum trabem de oculo tuo, et tunc videbis eicere festucam de oculo fratris tui.</VERS>
      <VERS vnumber="6">Nolite dare sanctum canibus neque mittatis margaritas vestras ante porcos, ne forte conculcent eas pedibus suis et conversi dirumpant vos.</VERS>
      <VERS vnumber="7">Petite, et dabitur vobis; quaerite et invenietis; pulsate, et aperietur vobis.</VERS>
      <VERS vnumber="8">Omnis enim qui petit, accipit; et, qui quaerit, invenit; et pulsanti aperietur.</VERS>
      <VERS vnumber="9">Aut quis est ex vobis homo, quem si petierit filius suus panem, numquid lapidem porriget ei?</VERS>
      <VERS vnumber="10">Aut si piscem petierit, numquid serpentem porriget ei?</VERS>
      <VERS vnumber="11">Si ergo vos, cum sitis mali, nostis dona bona dare filiis vestris, quanto magis Pater vester, qui in caelis est, dabit bona petentibus se.</VERS>
      <VERS vnumber="12">Omnia ergo, quaecumque vultis ut faciant vobis homines, ita et vos facite eis; haec est enim Lex et Prophetae.</VERS>
      <VERS vnumber="13">Intrate per angustam portam, quia lata porta et spatiosa via, quae ducit ad perditionem, et multi sunt, qui intrant per eam;</VERS>
      <VERS vnumber="14">quam angusta porta et arta via, quae ducit ad vitam, et pauci sunt, qui inveniunt eam!</VERS>
      <VERS vnumber="15">Attendite a falsis prophetis, qui veniunt ad vos in vestimentis ovium, intrinsecus autem sunt lupi rapaces.</VERS>
      <VERS vnumber="16">A fructibus eorum cognoscetis eos; numquid colligunt de spinis uvas aut de tribulis ficus?</VERS>
      <VERS vnumber="17">Sic omnis arbor bona fructus bonos facit, mala autem arbor fructus malos facit;</VERS>
      <VERS vnumber="18">non potest arbor bona fructus malos facere, neque arbor mala fructus bonos facere.</VERS>
      <VERS vnumber="19">Omnis arbor, quae non facit fructum bonum, exciditur et in ignem mittitur.</VERS>
      <VERS vnumber="20">Igitur ex fructibus eorum cognoscetis eos.</VERS>
      <VERS vnumber="21">Non omnis, qui dicit mihi: "Domine, Domine", intrabit in regnum caelorum, sed qui facit voluntatem Patris mei, qui in caelis est.</VERS>
      <VERS vnumber="22">Multi dicent mihi in illa die: "Domine, Domine, nonne in tuo nomine prophetavimus, et in tuo nomine daemonia eiecimus, et in tuo nomine virtutes multas fecimus?".</VERS>
      <VERS vnumber="23">Et tunc confitebor illis: Numquam novi vos; discedite a me, qui operamini iniquitatem.</VERS>
      <VERS vnumber="24">Omnis ergo, qui audit verba mea haec et facit ea, assimilabitur viro sapienti, qui aedificavit domum suam supra petram.</VERS>
      <VERS vnumber="25">Et descendit pluvia, et venerunt flumina, et flaverunt venti et irruerunt in domum illam, et non cecidit; fundata enim erat supra petram.</VERS>
      <VERS vnumber="26">Et omnis, qui audit verba mea haec et non facit ea, similis erit viro stulto, qui aedificavit domum suam supra arenam.</VERS>
      <VERS vnumber="27">Et descendit pluvia, et venerunt flumina, et flaverunt venti et irruerunt in domum illam, et cecidit, et fuit ruina eius magna ".</VERS>
      <VERS vnumber="28">Et factum est, cum consummasset Iesus verba haec, admirabantur turbae super doctrinam eius;</VERS>
      <VERS vnumber="29">erat enim docens eos sicut potestatem habens, et non sicut scribae eorum.</VERS>
    </CHAPTER>
    <CHAPTER cnumber="8">
      <VERS vnumber="1">Cum autem descendisset de monte, secutae sunt eum turbae multae.</VERS>
      <VERS vnumber="2">Et ecce leprosus veniens adorabat eum dicens: " Domine, si vis, potes me mundare ".</VERS>
      <VERS vnumber="3">Et extendens manum, tetigit eum dicens: " Volo, mundare! "; et confestim mundata est lepra eius.</VERS>
      <VERS vnumber="4">Et ait illi Iesus: " Vide, nemini dixeris; sed vade, ostende te sacerdoti et offer munus, quod praecepit Moyses, in testimonium illis ".</VERS>
      <VERS vnumber="5">Cum autem introisset Capharnaum, accessit ad eum centurio rogans eum</VERS>
      <VERS vnumber="6">et dicens: " Domine, puer meus iacet in domo paralyticus et male torquetur ".</VERS>
      <VERS vnumber="7">Et ait illi: " Ego veniam et curabo eum ".</VERS>
      <VERS vnumber="8">Et respondens centurio ait: " Domine, non sum dignus, ut intres sub tectum meum, sed tantum dic verbo, et sanabitur puer meus.</VERS>
      <VERS vnumber="9">Nam et ego homo sum sub potestate, habens sub me milites, et dico huic: Vade", et vadit; et alii: "Veni", et venit; et servo meo: "Fac hoc", et facit".</VERS>
      <VERS vnumber="10">Audiens autem Iesus, miratus est et sequentibus se dixit: "Amen dico vobis: Apud nullum inveni tantam fidem in Israel!</VERS>
      <VERS vnumber="11">Dico autem vobis quod multi ab oriente et occidente venient et recumbent cum Abraham et Isaac et Iacob in regno caelorum;</VERS>
      <VERS vnumber="12">filii autem regni eicientur in tenebras exteriores: ibi erit fletus et stridor dentium ".</VERS>
      <VERS vnumber="13">Et dixit Iesus centurioni: " Vade; sicut credidisti, fiat tibi ". Et sanatus est puer in hora illa.</VERS>
      <VERS vnumber="14">Et cum venisset Iesus in domum Petri, vidit socrum eius iacentem et febricitantem;</VERS>
      <VERS vnumber="15">et tetigit manum eius, et dimisit eam febris; et surrexit et ministrabat ei.</VERS>
      <VERS vnumber="16">Vespere autem facto, obtulerunt ei multos daemonia habentes; et eiciebat spiritus verbo et omnes male habentes curavit,</VERS>
      <VERS vnumber="17">ut adimpleretur, quod dictum est per Isaiam prophetam dicentem: Ipse infirmitates nostras accepitet aegrotationes portavit ".</VERS>
      <VERS vnumber="18">Videns autem Iesus turbas multas circum se, iussit ire trans fretum.</VERS>
      <VERS vnumber="19">Et accedens unus scriba ait illi: " Magister, sequar te, quocumque ieris ".</VERS>
      <VERS vnumber="20">Et dicit ei Iesus: " Vulpes foveas habent, et volucres caeli tabernacula, Filius autem hominis non habet, ubi caput reclinet ".</VERS>
      <VERS vnumber="21">Alius autem de discipulis eius ait illi: "Domine, permitte me primum ire et sepelire patrem meum ".</VERS>
      <VERS vnumber="22">Iesus autem ait illi: " Sequere me et dimitte mortuos sepelire mortuos suos ".</VERS>
      <VERS vnumber="23">Et ascendente eo in naviculam, secuti sunt eum discipuli eius.</VERS>
      <VERS vnumber="24">Et ecce motus magnus factus est in mari, ita ut navicula operiretur fluctibus; ipse vero dormiebat.</VERS>
      <VERS vnumber="25">Et accesserunt et suscitaverunt eum dicentes: " Domine, salva nos, perimus! ".</VERS>
      <VERS vnumber="26">Et dicit eis: " Quid timidi estis, modicae fidei? ". Tunc surgens increpavit ventis et mari, et facta est tranquillitas magna.</VERS>
      <VERS vnumber="27">Porro homines mirati sunt dicentes: " Qualis est hic, quia et venti et mare oboediunt ei? ".</VERS>
      <VERS vnumber="28">Et cum venisset trans fretum in regionem Gadarenorum, occurrerunt ei duo habentes daemonia, de monumentis exeuntes, saevi nimis, ita ut nemo posset transire per viam illam.</VERS>
      <VERS vnumber="29">Et ecce clamaverunt dicentes: " Quid nobis et tibi, Fili Dei? Venisti huc ante tempus torquere nos? ".</VERS>
      <VERS vnumber="30">Erat autem longe ab illis grex porcorum multorum pascens.</VERS>
      <VERS vnumber="31">Daemones autem rogabant eum dicentes: " Si eicis nos, mitte nos in gregem porcorum ".</VERS>
      <VERS vnumber="32">Et ait illis: " Ite ". Et illi exeuntes abierunt in porcos; et ecce impetu abiit totus grex per praeceps in mare, et mortui sunt in aquis.</VERS>
      <VERS vnumber="33">Pastores autem fugerunt et venientes in civitatem nuntiaverunt omnia et de his, qui daemonia habuerant.</VERS>
      <VERS vnumber="34">Et ecce tota civitas exiit obviam Iesu, et viso eo rogabant, ut transiret a finibus eorum.</VERS>
    </CHAPTER>
    <CHAPTER cnumber="9">
      <VERS vnumber="1">Et ascendens in naviculam transfretavit et venit in civita tem suam.</VERS>
      <VERS vnumber="2">Et ecce offerebant ei paralyticum iacentem in lecto. Et videns Iesus fidem illorum, dixit paralytico: " Confide, fili; remittuntur peccata tua.</VERS>
      <VERS vnumber="3">Et ecce quidam de scribis dixerunt intra se: " Hic blasphemat ".</VERS>
      <VERS vnumber="4">Et cum vidisset Iesus cogitationes eorum, dixit: " Ut quid cogitatis mala in cordibus vestris?</VERS>
      <VERS vnumber="5">Quid enim est facilius, dicere: "Dimittuntur peccata tua", aut dicere: Surge et ambula"?</VERS>
      <VERS vnumber="6">Ut sciatis autem quoniam Filius hominis habet potestatem in terra dimittendi peccata - tunc ait paralytico -: Surge, tolle lectum tuum et vade in domum tuam ".</VERS>
      <VERS vnumber="7">Et surrexit et abiit in domum suam.</VERS>
      <VERS vnumber="8">Videntes autem turbae timuerunt et glorificaverunt Deum, qui dedit potestatem talem hominibus.</VERS>
      <VERS vnumber="9">Et cum transiret inde Iesus, vidit hominem sedentem in teloneo, Matthaeum nomine, et ait illi: "Sequere me". Et surgens secutus est eum.</VERS>
      <VERS vnumber="10">Et factum est, discumbente eo in domo, ecce multi publicani et peccatores venientes simul discumbebant cum Iesu et discipulis eius.</VERS>
      <VERS vnumber="11">Et videntes pharisaei dicebant discipulis eius: " Quare cum publicanis et peccatoribus manducat magister vester? ".</VERS>
      <VERS vnumber="12">At ille audiens ait: " Non est opus valentibus medico sed male habentibus.</VERS>
      <VERS vnumber="13">Euntes autem discite quid est: "Misericordiam volo et non sacrificium". Non enim veni vocare iustos sed peccatores ".</VERS>
      <VERS vnumber="14">Tunc accedunt ad eum discipuli Ioannis dicentes: " Quare nos et pharisaei ieiunamus frequenter, discipuli autem tui non ieiunant? ".</VERS>
      <VERS vnumber="15">Et ait illis Iesus: " Numquid possunt convivae nuptiarum lugere, quamdiu cum illis est sponsus? Venient autem dies, cum auferetur ab eis sponsus, et tunc ieiunabunt.</VERS>
      <VERS vnumber="16">Nemo autem immittit commissuram panni rudis in vestimentum vetus; tollit enim supplementum eius a vestimento, et peior scissura fit.</VERS>
      <VERS vnumber="17">Neque mittunt vinum novum in utres veteres, alioquin rumpuntur utres, et vinum effunditur, et utres pereunt; sed vinum novum in utres novos mittunt, et ambo conservantur ".</VERS>
      <VERS vnumber="18">Haec illo loquente ad eos, ecce princeps unus accessit et adorabat eum dicens: " Filia mea modo defuncta est; sed veni, impone manum tuam super eam, et vivet ".</VERS>
      <VERS vnumber="19">Et surgens Iesus sequebatur eum et discipuli eius.</VERS>
      <VERS vnumber="20">Et ecce mulier, quae sanguinis fluxum patiebatur duodecim annis, accessit retro et tetigit fimbriam vestimenti eius.</VERS>
      <VERS vnumber="21">Dicebat enim intra se: " Si tetigero tantum vestimentum eius, salva ero.</VERS>
      <VERS vnumber="22">At Iesus conversus et videns eam dixit: " Confide, filia; fides tua te salvam fecit ". Et salva facta est mulier ex illa hora.</VERS>
      <VERS vnumber="23">Et cum venisset Iesus in domum principis et vidisset tibicines et turbam tumultuantem,</VERS>
      <VERS vnumber="24">dicebat: " Recedite; non est enim mortua puella, sed dormit ". Et deridebant eum.</VERS>
      <VERS vnumber="25">At cum eiecta esset turba, intravit et tenuit manum eius, et surrexit puella.</VERS>
      <VERS vnumber="26">Et exiit fama haec in universam terram illam.</VERS>
      <VERS vnumber="27">Et transeunte inde Iesu, secuti sunt eum duo caeci clamantes et dicentes: " Miserere nostri, fili David! ".</VERS>
      <VERS vnumber="28">Cum autem venisset domum, accesserunt ad eum caeci, et dicit eis Iesus: Creditis quia possum hoc facere? ". Dicunt ei: "Utique, Domine".</VERS>
      <VERS vnumber="29">Tunc tetigit oculos eorum dicens: "Secundum fidem vestram fiat vobis".</VERS>
      <VERS vnumber="30">Et aperti sunt oculi illorum. Et comminatus est illis Iesus dicens: " Videte, ne quis sciat ".</VERS>
      <VERS vnumber="31">Illi autem exeuntes diffamaverunt eum in universa terra illa.</VERS>
      <VERS vnumber="32">Egressis autem illis, ecce obtulerunt ei hominem mutum, daemonium habentem.</VERS>
      <VERS vnumber="33">Et eiecto daemone, locutus est mutus. Et miratae sunt turbae dicentes: Numquam apparuit sic in Israel! ".</VERS>
      <VERS vnumber="34">Pharisaei autem dicebant: " In principe daemoniorum eicit daemones ".</VERS>
      <VERS vnumber="35">Et circumibat Iesus civitates omnes et castella, docens in synagogis eorum et praedicans evangelium regni et curans omnem languorem et omnem infirmitatem.</VERS>
      <VERS vnumber="36">Videns autem turbas, misertus est eis, quia erant vexati et iacentes sicut oves non habentes pastorem.</VERS>
      <VERS vnumber="37">Tunc dicit discipulis suis: " Messis quidem multa, operarii autem pauci;</VERS>
      <VERS vnumber="38">rogate ergo Dominum messis, ut mittat operarios in messem suam ".</VERS>
    </CHAPTER>
    <CHAPTER cnumber="10">
      <VERS vnumber="1">Et convocatis Duodecim di scipulis suis, dedit illis pote statem spirituum immundorum, ut eicerent eos et curarent omnem languorem et omnem infirmitatem.</VERS>
      <VERS vnumber="2">Duodecim autem apostolorum nomina sunt haec: primus Simon, qui dicitur Petrus, et Andreas frater eius, et Iacobus Zebedaei et Ioannes frater eius,</VERS>
      <VERS vnumber="3">Philippus et Bartholomaeus, Thomas et Matthaeus publicanus, Iacobus Alphaei et Thaddaeus,</VERS>
      <VERS vnumber="4">Simon Chananaeus et Iudas Iscariotes, qui et tradidit eum.</VERS>
      <VERS vnumber="5">Hos Duodecim misit Iesus praecipiens eis et dicens: " In viam gentium ne abieritis et in civitates Samaritanorum ne intraveritis;</VERS>
      <VERS vnumber="6">sed potius ite ad oves, quae perierunt domus Israel.</VERS>
      <VERS vnumber="7">Euntes autem praedicate dicentes: "Appropinquavit regnum caelorum".</VERS>
      <VERS vnumber="8">Infirmos curate, mortuos suscitate, leprosos mundate, daemones eicite; gratis accepistis, gratis date.</VERS>
      <VERS vnumber="9">Nolite possidere aurum neque argentum neque pecuniam in zonis vestris,</VERS>
      <VERS vnumber="10">non peram in via neque duas tunicas neque calceamenta neque virgam; dignus enim est operarius cibo suo.</VERS>
      <VERS vnumber="11">In quamcumque civitatem aut castellum intraveritis, interrogate quis in ea dignus sit; et ibi manete donec exeatis.</VERS>
      <VERS vnumber="12">Intrantes autem in domum, salutate eam;</VERS>
      <VERS vnumber="13">et si quidem fuerit domus digna, veniat pax vestra super eam; si autem non fuerit digna, pax vestra ad vos revertatur.</VERS>
      <VERS vnumber="14">Et quicumque non receperit vos neque audierit sermones vestros, exeuntes foras de domo vel de civitate illa, excutite pulverem de pedibus vestris.</VERS>
      <VERS vnumber="15">Amen dico vobis: Tolerabilius erit terrae Sodomorum et Gomorraeorum in die iudicii quam illi civitati.</VERS>
      <VERS vnumber="16">Ecce ego mitto vos sicut oves in medio luporum; estote ergo prudentes sicut serpentes et simplices sicut columbae.</VERS>
      <VERS vnumber="17">Cavete autem ab hominibus; tradent enim vos in conciliis, et in synagogis suis flagellabunt vos;</VERS>
      <VERS vnumber="18">et ad praesides et ad reges ducemini propter me in testimonium illis et gentibus.</VERS>
      <VERS vnumber="19">Cum autem tradent vos, nolite cogitare quomodo aut quid loquamini; dabitur enim vobis in illa hora quid loquamini.</VERS>
      <VERS vnumber="20">Non enim vos estis, qui loquimini, sed Spiritus Patris vestri, qui loquitur in vobis.</VERS>
      <VERS vnumber="21">Tradet autem frater fratrem in mortem, et pater filium; et insurgent filii in parentes et morte eos afficient.</VERS>
      <VERS vnumber="22">Et eritis odio omnibus propter nomen meum; qui autem perseveraverit in finem, hic salvus erit.</VERS>
      <VERS vnumber="23">Cum autem persequentur vos in civitate ista, fugite in aliam; amen enim dico vobis: Non consummabitis civitates Israel, donec veniat Filius hominis.</VERS>
      <VERS vnumber="24">Non est discipulus super magistrum nec servus super dominum suum.</VERS>
      <VERS vnumber="25">Sufficit discipulo, ut sit sicut magister eius, et servus sicut dominus eius. Si patrem familias Beelzebul vocaverunt, quanto magis domesticos eius!</VERS>
      <VERS vnumber="26">Ne ergo timueritis eos. Nihil enim est opertum, quod non revelabitur, et occultum, quod non scietur.</VERS>
      <VERS vnumber="27">Quod dico vobis in tenebris, dicite in lumine; et, quod in aure auditis, praedicate super tecta.</VERS>
      <VERS vnumber="28">Et nolite timere eos, qui occidunt corpus, animam autem non possunt occidere; sed potius eum timete, qui potest et animam et corpus perdere in gehenna.</VERS>
      <VERS vnumber="29">Nonne duo passeres asse veneunt? Et unus ex illis non cadet super terram sine Patre vestro.</VERS>
      <VERS vnumber="30">Vestri autem et capilli capitis omnes numerati sunt.</VERS>
      <VERS vnumber="31">Nolite ergo timere; multis passeribus meliores estis vos.</VERS>
      <VERS vnumber="32">Omnis ergo qui confitebitur me coram hominibus, confitebor et ego eum coram Patre meo, qui est in caelis;</VERS>
      <VERS vnumber="33">qui autem negaverit me coram hominibus, negabo et ego eum coram Patre meo, qui est in caelis.</VERS>
      <VERS vnumber="34">Nolite arbitrari quia venerim mittere pacem in terram; non veni pacem mittere sed gladium.</VERS>
      <VERS vnumber="35">Veni enim separarehominem adversus patrem suumet filiam adversus matrem suamet nurum adversus socrum suam:</VERS>
      <VERS vnumber="36">et inimici hominis domestici eius.</VERS>
      <VERS vnumber="37">Qui amat patrem aut matrem plus quam me, non est me dignus; et, qui amat filium aut filiam super me, non est me dignus;</VERS>
      <VERS vnumber="38">et, qui non accipit crucem suam et sequitur me, non est me dignus.</VERS>
      <VERS vnumber="39">Qui invenerit animam suam, perdet illam; et, qui perdiderit animam suam propter me, inveniet eam.</VERS>
      <VERS vnumber="40">Qui recipit vos, me recipit; et, qui me recipit, recipit eum, qui me misit.</VERS>
      <VERS vnumber="41">Qui recipit prophetam in nomine prophetae, mercedem prophetae accipiet; et, qui recipit iustum in nomine iusti, mercedem iusti accipiet.</VERS>
      <VERS vnumber="42">Et, quicumque potum dederit uni ex minimis istis calicem aquae frigidae tantum in nomine discipuli, amen dico vobis: Non perdet mercedem suam ".</VERS>
    </CHAPTER>
    <CHAPTER cnumber="11">
      <VERS vnumber="1">Et factum est, cum consum masset Iesus praecipiens Duodecim discipulis suis, transiit inde, ut doceret et praedicaret in civitatibus eorum.</VERS>
      <VERS vnumber="2">Ioannes autem, cum audisset in vinculis opera Christi, mittens per discipulos suos</VERS>
      <VERS vnumber="3">ait illi: " Tu es qui venturus es, an alium exspectamus? ".</VERS>
      <VERS vnumber="4">Et respondens Iesus ait illis: " Euntes renuntiate Ioanni, quae auditis et videtis:</VERS>
      <VERS vnumber="5">caeci vident et claudi ambulant, leprosi mundantur et surdi audiunt et mortui resurgunt et pauperes evangelizantur;</VERS>
      <VERS vnumber="6">et beatus est, qui non fuerit scandalizatus in me ".</VERS>
      <VERS vnumber="7">Illis autem abeuntibus, coepit Iesus dicere ad turbas de Ioanne: " Quid existis in desertum videre? Arundinem vento agitatam?</VERS>
      <VERS vnumber="8">Sed quid existis videre? Hominem mollibus vestitum? Ecce, qui mollibus vestiuntur, in domibus regum sunt.</VERS>
      <VERS vnumber="9">Sed quid existis videre? Prophetam? Etiam, dico vobis, et plus quam prophetam.</VERS>
      <VERS vnumber="10">Hic est, de quo scriptum est:Ecce ego mitto angelum meum ante faciem tuam,qui praeparabit viam tuam ante te".</VERS>
      <VERS vnumber="11">Amen dico vobis: Non surrexit inter natos mulierum maior Ioanne Baptista; qui autem minor est in regno caelorum, maior est illo.</VERS>
      <VERS vnumber="12">A diebus autem Ioannis Baptistae usque nunc regnum caelorum vim patitur, et violenti rapiunt illud.</VERS>
      <VERS vnumber="13">Omnes enim Prophetae et Lex usque ad Ioannem prophetaverunt;</VERS>
      <VERS vnumber="14">et si vultis recipere, ipse est Elias, qui venturus est.</VERS>
      <VERS vnumber="15">Qui habet aures, audiat.</VERS>
      <VERS vnumber="16">Cui autem similem aestimabo generationem istam? Similis est pueris sedentibus in foro, qui clamantes coaequalibus</VERS>
      <VERS vnumber="17">dicunt:Cecinimus vobis, et non saltastis;lamentavimus, et non planxistis".</VERS>
      <VERS vnumber="18">Venit enim Ioannes neque manducans neque bibens, et dicunt: "Daemonium habet!";</VERS>
      <VERS vnumber="19">venit Filius hominis manducans et bibens, et dicunt: "Ecce homo vorax et potator vini, publicanorum amicus et peccatorum!". Et iustificata est sapientia ab operibus suis ".</VERS>
      <VERS vnumber="20">Tunc coepit exprobrare civitatibus, in quibus factae sunt plurimae virtutes eius, quia non egissent paenitentiam:</VERS>
      <VERS vnumber="21">" Vae tibi, Chorazin! Vae tibi, Bethsaida! Quia si in Tyro et Sidone factae essent virtutes, quae factae sunt in vobis, olim in cilicio et cinere paenitentiam egissent.</VERS>
      <VERS vnumber="22">Verumtamen dico vobis: Tyro et Sidoni remissius erit in die iudicii quam vobis.</VERS>
      <VERS vnumber="23">Et tu, Capharnaum, numquid usque in caelum exaltaberis? Usque in infernum descendes! Quia si in Sodomis factae fuissent virtutes, quae factae sunt in te, mansissent usque in hunc diem.</VERS>
      <VERS vnumber="24">Verumtamen dico vobis: Terrae Sodomorum remissius erit in die iudicii quam tibi ".</VERS>
      <VERS vnumber="25">In illo tempore respondens Iesus dixit: " Confiteor tibi, Pater, Domine caeli et terrae, quia abscondisti haec a sapientibus et prudentibus et revelasti ea parvulis.</VERS>
      <VERS vnumber="26">Ita, Pater, quoniam sic fuit placitum ante te.</VERS>
      <VERS vnumber="27">Omnia mihi tradita sunt a Patre meo; et nemo novit Filium nisi Pater, neque Patrem quis novit nisi Filius et cui voluerit Filius revelare.</VERS>
      <VERS vnumber="28">Venite ad me, omnes, qui laboratis et onerati estis, et ego reficiam vos.</VERS>
      <VERS vnumber="29">Tollite iugum meum super vos et discite a me, quia mitis sum et humilis corde, et invenietis requiem animabus vestris.</VERS>
      <VERS vnumber="30">Iugum enim meum suave, et onus meum leve est ".</VERS>
    </CHAPTER>
    <CHAPTER cnumber="12">
      <VERS vnumber="1">In illo tempore abiit Iesus sabbatis per sata; discipuli autem eius esurierunt et coeperunt vellere spicas et manducare.</VERS>
      <VERS vnumber="2">Pharisaei autem videntes dixerunt ei: " Ecce discipuli tui faciunt, quod non licet facere sabbato ".</VERS>
      <VERS vnumber="3">At ille dixit eis: " Non legistis quid fecerit David, quando esuriit, et qui cum eo erant?</VERS>
      <VERS vnumber="4">Quomodo intravit in domum Dei et panes propositionis comedit, quod non licebat ei edere neque his, qui cum eo erant, nisi solis sacerdotibus?</VERS>
      <VERS vnumber="5">Aut non legistis in Lege quia sabbatis sacerdotes in templo sabbatum violant et sine crimine sunt?</VERS>
      <VERS vnumber="6">Dico autem vobis quia templo maior est hic.</VERS>
      <VERS vnumber="7">Si autem sciretis quid est: "Misericordiam volo et non sacrificium", numquam condemnassetis innocentes.</VERS>
      <VERS vnumber="8">Dominus est enim Filius hominis sabbati ".</VERS>
      <VERS vnumber="9">Et cum inde transisset, venit in synagogam eorum;</VERS>
      <VERS vnumber="10">et ecce homo manum habens aridam. Et interrogabant eum dicentes: " Licet sabbatis curare? ", ut accusarent eum.</VERS>
      <VERS vnumber="11">Ipse autem dixit illis: " Quis erit ex vobis homo, qui habeat ovem unam et, si ceciderit haec sabbatis in foveam, nonne tenebit et levabit eam?</VERS>
      <VERS vnumber="12">Quanto igitur melior est homo ove! Itaque licet sabbatis bene facere ".</VERS>
      <VERS vnumber="13">Tunc ait homini: " Extende manum tuam ". Et extendit, et restituta est sana sicut altera.</VERS>
      <VERS vnumber="14">Exeuntes autem pharisaei consilium faciebant adversus eum, quomodo eum perderent.</VERS>
      <VERS vnumber="15">Iesus autem sciens secessit inde. Et secuti sunt eum multi, et curavit eos omnes</VERS>
      <VERS vnumber="16">et comminatus est eis, ne manifestum eum facerent,</VERS>
      <VERS vnumber="17">ut adimpleretur, quod dictum est per Isaiam prophetam dicentem:</VERS>
      <VERS vnumber="18">" Ecce puer meus, quem elegi,dilectus meus, in quo bene placuit animae meae;ponam Spiritum meum super eum,et iudicium gentibus nuntiabit.</VERS>
      <VERS vnumber="19">Non contendet neque clamabit,neque audiet aliquis in plateis vocem eius.</VERS>
      <VERS vnumber="20">Arundinem quassatam non confringetet linum fumigans non exstinguet,donec eiciat ad victoriam iudicium;</VERS>
      <VERS vnumber="21">et in nomine eius gentes sperabunt ".</VERS>
      <VERS vnumber="22">Tunc oblatus est ei daemonium habens, caecus et mutus, et curavit eum, ita ut mutus loqueretur et videret.</VERS>
      <VERS vnumber="23">Et stupebant omnes turbae et dicebant: " Numquid hic est filius David?.</VERS>
      <VERS vnumber="24">Pharisaei autem audientes dixerunt: " Hic non eicit daemones nisi in Beelzebul, principe daemonum ".</VERS>
      <VERS vnumber="25">Sciens autem cogitationes eorum dixit eis: " Omne regnum divisum contra se desolatur, et omnis civitas vel domus divisa contra se non stabit.</VERS>
      <VERS vnumber="26">Et si Satanas Satanam eicit, adversus se divisus est; quomodo ergo stabit regnum eius?</VERS>
      <VERS vnumber="27">Et si ego in Beelzebul eicio daemones, filii vestri in quo eiciunt? Ideo ipsi iudices erunt vestri.</VERS>
      <VERS vnumber="28">Si autem in Spiritu Dei ego eicio daemones, igitur pervenit in vos regnum Dei.</VERS>
      <VERS vnumber="29">Aut quomodo potest quisquam intrare in domum fortis et vasa eius diripere, nisi prius alligaverit fortem? Et tunc domum illius diripiet.</VERS>
      <VERS vnumber="30">Qui non est mecum, contra me est; et, qui non congregat mecum, spargit.</VERS>
      <VERS vnumber="31">Ideo dico vobis: Omne peccatum et blasphemia remittetur hominibus, Spiritus autem blasphemia non remittetur.</VERS>
      <VERS vnumber="32">Et quicumque dixerit verbum contra Filium hominis, remittetur ei; qui autem dixerit contra Spiritum Sanctum, non remittetur ei neque in hoc saeculo neque in futuro.</VERS>
      <VERS vnumber="33">Aut facite arborem bonam et fructum eius bonum, aut facite arborem malam et fructum eius malum: si quidem ex fructu arbor agnoscitur.</VERS>
      <VERS vnumber="34">Progenies viperarum, quomodo potestis bona loqui, cum sitis mali? Ex abundantia enim cordis os loquitur.</VERS>
      <VERS vnumber="35">Bonus homo de bono thesauro profert bona, et malus homo de malo thesauro profert mala.</VERS>
      <VERS vnumber="36">Dico autem vobis: Omne verbum otiosum, quod locuti fuerint homines, reddent rationem de eo in die iudicii:</VERS>
      <VERS vnumber="37">ex verbis enim tuis iustificaberis, et ex verbis tuis condemnaberis ".</VERS>
      <VERS vnumber="38">Tunc responderunt ei quidam de scribis et pharisaeis dicentes: " Magister, volumus a te signum videre ".</VERS>
      <VERS vnumber="39">Qui respondens ait illis: " Generatio mala et adultera signum requirit; et signum non dabitur ei, nisi signum Ionae prophetae.</VERS>
      <VERS vnumber="40">Sicut enim fuit Ionas in ventre ceti tribus diebus et tribus noctibus, sic erit Filius hominis in corde terrae tribus diebus et tribus noctibus.</VERS>
      <VERS vnumber="41">Viri Ninevitae surgent in iudicio cum generatione ista et condemnabunt eam, quia paenitentiam egerunt in praedicatione Ionae; et ecce plus quam Iona hic!</VERS>
      <VERS vnumber="42">Regina austri surget in iudicio cum generatione ista et condemnabit eam, quia venit a finibus terrae audire sapientiam Salomonis; et ecce plus quam Salomon hic!</VERS>
      <VERS vnumber="43">Cum autem immundus spiritus exierit ab homine, ambulat per loca arida quaerens requiem et non invenit.</VERS>
      <VERS vnumber="44">Tunc dicit: "Revertar in domum meam unde exivi"; et veniens invenit vacantem, scopis mundatam et ornatam.</VERS>
      <VERS vnumber="45">Tunc vadit et assumit secum septem alios spiritus nequiores se, et intrantes habitant ibi; et fiunt novissima hominis illius peiora prioribus. Sic erit et generationi huic pessimae ".</VERS>
      <VERS vnumber="46">Adhuc eo loquente ad turbas, ecce mater et fratres eius stabant foris quaerentes loqui ei.</VERS>
      <VERS vnumber="47">Dixit autem ei quidam: " Ecce mater tua et fratres tui foris stant quaerentes loqui tecum ".</VERS>
      <VERS vnumber="48">At ille respondens dicenti sibi ait: " Quae est mater mea, et qui sunt fratres mei? ".</VERS>
      <VERS vnumber="49">Et extendens manum suam in discipulos suos dixit: " Ecce mater mea et fratres mei.</VERS>
      <VERS vnumber="50">Quicumque enim fecerit voluntatem Patris mei, qui in caelis est, ipse meus frater et soror et mater est ".</VERS>
    </CHAPTER>
    <CHAPTER cnumber="13">
      <VERS vnumber="1">In illo die exiens Iesus de domo sedebat secus mare;</VERS>
      <VERS vnumber="2">et congregatae sunt ad eum turbae multae, ita ut in naviculam ascendens sederet, et omnis turba stabat in litore.</VERS>
      <VERS vnumber="3">Et locutus est eis multa in parabolis dicens: " Ecce exiit, qui seminat, seminare.</VERS>
      <VERS vnumber="4">Et dum seminat, quaedam ceciderunt secus viam, et venerunt volucres et comederunt ea.</VERS>
      <VERS vnumber="5">Alia autem ceciderunt in petrosa, ubi non habebant terram multam, et continuo exorta sunt, quia non habebant altitudinem terrae;</VERS>
      <VERS vnumber="6">sole autem orto, aestuaverunt et, quia non habebant radicem, aruerunt.</VERS>
      <VERS vnumber="7">Alia autem ceciderunt in spinas, et creverunt spinae et suffocaverunt ea.</VERS>
      <VERS vnumber="8">Alia vero ceciderunt in terram bonam et dabant fructum: aliud centesimum, aliud sexagesimum, aliud tricesimum.</VERS>
      <VERS vnumber="9">Qui habet aures, audiat ".</VERS>
      <VERS vnumber="10">Et accedentes discipuli dixerunt ei: " Quare in parabolis loqueris eis?.</VERS>
      <VERS vnumber="11">Qui respondens ait illis: " Quia vobis datum est nosse mysteria regni caelorum, illis autem non est datum.</VERS>
      <VERS vnumber="12">Qui enim habet, dabitur ei, et abundabit; qui autem non habet, et quod habet, auferetur ab eo.</VERS>
      <VERS vnumber="13">Ideo in parabolis loquor eis, quia videntes non vident et audientes non audiunt neque intellegunt;</VERS>
      <VERS vnumber="14">et adimpletur eis prophetia Isaiae dicens:Auditu audietis et non intellegetiset videntes videbitis et non videbitis.</VERS>
      <VERS vnumber="15">Incrassatum est enim cor populi huius,et auribus graviter audieruntet oculos suos clauserunt,ne quando oculis videantet auribus audiantet corde intellegant et convertantur,et sanem eos".</VERS>
      <VERS vnumber="16">Vestri autem beati oculi, quia vident, et aures vestrae, quia audiunt.</VERS>
      <VERS vnumber="17">Amen quippe dico vobis: Multi prophetae et iusti cupierunt videre, quae videtis, et non viderunt, et audire, quae auditis, et non audierunt!</VERS>
      <VERS vnumber="18">Vos ergo audite parabolam seminantis.</VERS>
      <VERS vnumber="19">Omnis, qui audit verbum regni et non intellegit, venit Malus et rapit, quod seminatum est in corde eius; hic est, qui secus viam seminatus est.</VERS>
      <VERS vnumber="20">Qui autem supra petrosa seminatus est, hic est, qui verbum audit et continuo cum gaudio accipit illud,</VERS>
      <VERS vnumber="21">non habet autem in se radicem, sed est temporalis; facta autem tribulatione vel persecutione propter verbum, continuo scandalizatur.</VERS>
      <VERS vnumber="22">Qui autem est seminatus in spinis, hic est, qui verbum audit, et sollicitudo saeculi et fallacia divitiarum suffocat verbum, et sine fructu efficitur.</VERS>
      <VERS vnumber="23">Qui vero in terra bona seminatus est, hic est, qui audit verbum et intellegit et fructum affert et facit aliud quidem centum, aliud autem sexaginta, porro aliud triginta ".</VERS>
      <VERS vnumber="24">Aliam parabolam proposuit illis dicens: " Simile factum est regnum caelorum homini, qui seminavit bonum semen in agro suo.</VERS>
      <VERS vnumber="25">Cum autem dormirent homines, venit inimicus eius et superseminavit zizania in medio tritici et abiit.</VERS>
      <VERS vnumber="26">Cum autem crevisset herba et fructum fecisset, tunc apparuerunt et zizania.</VERS>
      <VERS vnumber="27">Accedentes autem servi patris familias dixerunt ei: "Domine, nonne bonum semen seminasti in agro tuo? Unde ergo habet zizania?".</VERS>
      <VERS vnumber="28">Et ait illis: "Inimicus homo hoc fecit". Servi autem dicunt ei: "Vis, imus et colligimus ea?".</VERS>
      <VERS vnumber="29">Et ait: "Non; ne forte colligentes zizania eradicetis simul cum eis triticum,</VERS>
      <VERS vnumber="30">sinite utraque crescere usque ad messem. Et in tempore messis dicam messoribus: Colligite primum zizania et alligate ea in fasciculos ad comburendum ea, triticum autem congregate in horreum meum" ".</VERS>
      <VERS vnumber="31">Aliam parabolam proposuit eis dicens: " Simile est regnum caelorum grano sinapis, quod accipiens homo seminavit in agro suo.</VERS>
      <VERS vnumber="32">Quod minimum quidem est omnibus seminibus; cum autem creverit, maius est holeribus et fit arbor, ita ut volucres caeli veniant et habitent in ramis eius ".</VERS>
      <VERS vnumber="33">Aliam parabolam locutus est eis: " Simile est regnum caelorum fermento, quod acceptum mulier abscondit in farinae satis tribus, donec fermentatum est totum ".</VERS>
      <VERS vnumber="34">Haec omnia locutus est Iesus in parabolis ad turbas; et sine parabola nihil loquebatur eis,</VERS>
      <VERS vnumber="35">ut adimpleretur, quod dictum erat per prophetam dicentem: Aperiam in parabolis os meum,eructabo abscondita a constitutione mundi ".</VERS>
      <VERS vnumber="36">Tunc, dimissis turbis, venit in domum, et accesserunt ad eum discipuli eius dicentes: " Dissere nobis parabolam zizaniorum agri ".</VERS>
      <VERS vnumber="37">Qui respondens ait: " Qui seminat bonum semen, est Filius hominis;</VERS>
      <VERS vnumber="38">ager autem est mundus; bonum vero semen, hi sunt filii regni; zizania autem filii sunt Mali;</VERS>
      <VERS vnumber="39">inimicus autem, qui seminavit ea, est Diabolus; messis vero consummatio saeculi est; messores autem angeli sunt.</VERS>
      <VERS vnumber="40">Sicut ergo colliguntur zizania et igni comburuntur, sic erit in consummatione saeculi:</VERS>
      <VERS vnumber="41">mittet Filius hominis angelos suos, et colligent de regno eius omnia scandala et eos, qui faciunt iniquitatem,</VERS>
      <VERS vnumber="42">et mittent eos in caminum ignis; ibi erit fletus et stridor dentium.</VERS>
      <VERS vnumber="43">Tunc iusti fulgebunt sicut sol in regno Pa tris eorum. Qui habet aures, audiat.</VERS>
      <VERS vnumber="44">Simile est regnum caelorum thesauro abscondito in agro; quem qui invenit homo abscondit et prae gaudio illius vadit et vendit universa, quae habet, et emit agrum illum.</VERS>
      <VERS vnumber="45">Iterum simile est regnum caelorum homini negotiatori quaerenti bonas margaritas.</VERS>
      <VERS vnumber="46">Inventa autem una pretiosa margarita, abiit et vendidit omnia, quae habuit, et emit eam.</VERS>
      <VERS vnumber="47">Iterum simile est regnum caelorum sagenae missae in mare et ex omni genere congreganti;</VERS>
      <VERS vnumber="48">quam, cum impleta esset, educentes secus litus et sedentes collegerunt bonos in vasa, malos autem foras miserunt.</VERS>
      <VERS vnumber="49">Sic erit in consummatione saeculi: exibunt angeli et separabunt malos de medio iustorum</VERS>
      <VERS vnumber="50">et mittent eos in caminum ignis; ibi erit fletus et stridor dentium.</VERS>
      <VERS vnumber="51">Intellexistis haec omnia? ". Dicunt ei: " Etiam ".</VERS>
      <VERS vnumber="52">Ait autem illis: " Ideo omnis scriba doctus in regno caelorum similis est homini patri familias, qui profert de thesauro suo nova et vetera ".</VERS>
      <VERS vnumber="53">Et factum est, cum consummasset Iesus parabolas istas, transiit inde.</VERS>
      <VERS vnumber="54">Et veniens in patriam suam, docebat eos in synagoga eorum, ita ut mirarentur et dicerent: " Unde huic sapientia haec et virtutes?</VERS>
      <VERS vnumber="55">Nonne hic est fabri filius? Nonne mater eius dicitur Maria, et fratres eius Iacobus et Ioseph et Simon et Iudas?</VERS>
      <VERS vnumber="56">Et sorores eius nonne omnes apud nos sunt? Unde ergo huic omnia ista?.</VERS>
      <VERS vnumber="57">Et scandalizabantur in eo. Iesus autem dixit eis: " Non est propheta sine honore nisi in patria et in domo sua ".</VERS>
      <VERS vnumber="58">Et non fecit ibi virtutes multas propter incredulitatem illorum.</VERS>
    </CHAPTER>
    <CHAPTER cnumber="14">
      <VERS vnumber="1">In illo tempore audivit He rodes tetrarcha famam Iesu</VERS>
      <VERS vnumber="2">et ait pueris suis: " Hic est Ioannes Baptista; ipse surrexit a mortuis, et ideo virtutes operantur in eo ".</VERS>
      <VERS vnumber="3">Herodes enim tenuit Ioannem et alligavit eum et posuit in carcere propter Herodiadem uxorem Philippi fratris sui.</VERS>
      <VERS vnumber="4">Dicebat enim illi Ioannes: " Non licet tibi habere eam ".</VERS>
      <VERS vnumber="5">Et volens illum occidere, timuit populum, quia sicut prophetam eum habebant.</VERS>
      <VERS vnumber="6">Die autem natalis Herodis saltavit filia Herodiadis in medio et placuit Herodi,</VERS>
      <VERS vnumber="7">unde cum iuramento pollicitus est ei dare, quodcumque postulasset.</VERS>
      <VERS vnumber="8">At illa, praemonita a matre sua: " Da mihi, inquit, hic in disco caput Ioannis Baptistae ".</VERS>
      <VERS vnumber="9">Et contristatus rex propter iuramentum et eos, qui pariter recumbebant, iussit dari</VERS>
      <VERS vnumber="10">misitque et decollavit Ioannem in carcere;</VERS>
      <VERS vnumber="11">et allatum est caput eius in disco et datum est puellae, et tulit matri suae.</VERS>
      <VERS vnumber="12">Et accedentes discipuli eius tulerunt corpus et sepelierunt illud et venientes nuntiaverunt Iesu.</VERS>
      <VERS vnumber="13">Quod cum audisset Iesus, secessit inde in navicula in locum desertum seorsum; et cum audissent, turbae secutae sunt eum pedestres de civitatibus.</VERS>
      <VERS vnumber="14">Et exiens vidit turbam multam et misertus est eorum et curavit languidos eorum.</VERS>
      <VERS vnumber="15">Vespere autem facto, accesserunt ad eum discipuli dicentes: " Desertus est locus, et hora iam praeteriit; dimitte turbas, ut euntes in castella emant sibi escas ".</VERS>
      <VERS vnumber="16">Iesus autem dixit eis: " Non habent necesse ire; date illis vos manducare ".</VERS>
      <VERS vnumber="17">Illi autem dicunt ei: " Non habemus hic nisi quinque panes et duos pisces ".</VERS>
      <VERS vnumber="18">Qui ait: " Afferte illos mihi huc ".</VERS>
      <VERS vnumber="19">Et cum iussisset turbas discumbere supra fenum, acceptis quinque panibus et duobus piscibus, aspiciens in caelum benedixit et fregit et dedit discipulis panes, discipuli autem turbis.</VERS>
      <VERS vnumber="20">Et manducaverunt omnes et saturati sunt; et tulerunt reliquias fragmentorum duodecim cophinos plenos.</VERS>
      <VERS vnumber="21">Manducantium autem fuit numerus fere quinque milia virorum, exceptis mulieribus et parvulis.</VERS>
      <VERS vnumber="22">Et statim iussit discipulos ascendere in naviculam et praecedere eum trans fretum, donec dimitteret turbas.</VERS>
      <VERS vnumber="23">Et dimissis turbis, ascendit in montem solus orare. Vespere autem facto, solus erat ibi.</VERS>
      <VERS vnumber="24">Navicula autem iam multis stadiis a terra distabat, fluctibus iactata; erat enim contrarius ventus.</VERS>
      <VERS vnumber="25">Quarta autem vigilia noctis venit ad eos ambulans supra mare.</VERS>
      <VERS vnumber="26">Discipuli autem, videntes eum supra mare ambulantem, turbati sunt dicentes: " Phantasma est ", et prae timore clamaverunt.</VERS>
      <VERS vnumber="27">Statimque Iesus locutus est eis dicens: " Habete fiduciam, ego sum; nolite timere! ".</VERS>
      <VERS vnumber="28">Respondens autem ei Petrus dixit: " Domine, si tu es, iube me venire ad te super aquas ".</VERS>
      <VERS vnumber="29">At ipse ait: " Veni! ". Et descendens Petrus de navicula ambulavit super aquas et venit ad Iesum.</VERS>
      <VERS vnumber="30">Videns vero ventum validum timuit et, cum coepisset mergi, clamavit dicens: " Domine, salvum me fac! ".</VERS>
      <VERS vnumber="31">Continuo autem Iesus extendens manum apprehendit eum et ait illi: " Modicae fidei, quare dubitasti? ".</VERS>
      <VERS vnumber="32">Et cum ascendissent in naviculam, cessavit ventus.</VERS>
      <VERS vnumber="33">Qui autem in navicula erant, adoraverunt eum dicentes: " Vere Filius Dei es! ".</VERS>
      <VERS vnumber="34">Et cum transfretassent, venerunt in terram Gennesaret.</VERS>
      <VERS vnumber="35">Et cum cognovissent eum viri loci illius, miserunt in universam regionem illam et obtulerunt ei omnes male habentes,</VERS>
      <VERS vnumber="36">et rogabant eum, ut vel fimbriam vestimenti eius tangerent; et, quicumque tetigerunt, salvi facti sunt.</VERS>
    </CHAPTER>
    <CHAPTER cnumber="15">
      <VERS vnumber="1">Tunc accedunt ad Iesum ab Hierosolymis pharisaei et scribae dicentes:</VERS>
      <VERS vnumber="2">" Quare discipuli tui transgrediuntur traditionem seniorum? Non enim lavant manus suas, cum panem manducant ".</VERS>
      <VERS vnumber="3">Ipse autem respondens ait illis: " Quare et vos transgredimini mandatum Dei propter traditionem vestram?</VERS>
      <VERS vnumber="4">Nam Deus dixit: "Honora patrem tuum et matrem" et: "Qui maledixerit patri vel matri, morte moriatur".</VERS>
      <VERS vnumber="5">Vos autem dicitis: "Quicumque dixerit patri vel matri: Munus est, quodcumque ex me profuerit,</VERS>
      <VERS vnumber="6">non honorificabit patrem suum"; et irritum fecistis verbum Dei propter traditionem vestram.</VERS>
      <VERS vnumber="7">Hypocritae! Bene prophetavit de vobis Isaias dicens:</VERS>
      <VERS vnumber="8">"Populus hic labiis me honorat,cor autem eorum longe est a me;</VERS>
      <VERS vnumber="9">sine causa autem colunt medocentes doctrinas mandata homi num" ".</VERS>
      <VERS vnumber="10">Et convocata ad se turba, dixit eis: " Audite et intellegite:</VERS>
      <VERS vnumber="11">Non quod intrat in os, coinquinat hominem; sed quod procedit ex ore, hoc coinquinat hominem! ".</VERS>
      <VERS vnumber="12">Tunc accedentes discipuli dicunt ei: " Scis quia pharisaei, audito verbo, scandalizati sunt? ".</VERS>
      <VERS vnumber="13">At ille respondens ait: " Omnis plantatio, quam non plantavit Pater meus caelestis, eradicabitur.</VERS>
      <VERS vnumber="14">Sinite illos: caeci sunt, duces caecorum. Caecus autem si caeco ducatum praestet, ambo in foveam cadent ".</VERS>
      <VERS vnumber="15">Respondens autem Petrus dixit ei: " Edissere nobis parabolam istam ".</VERS>
      <VERS vnumber="16">At ille dixit: " Adhuc et vos sine intellectu estis?</VERS>
      <VERS vnumber="17">Non intellegitis quia omne quod in os intrat, in ventrem vadit et in secessum emittitur?</VERS>
      <VERS vnumber="18">Quae autem procedunt de ore, de corde exeunt, et ea coinquinant hominem.</VERS>
      <VERS vnumber="19">De corde enim exeunt cogitationes malae, homicidia, adulteria, fornicationes, furta, falsa testimonia, blasphemiae.</VERS>
      <VERS vnumber="20">Haec sunt, quae coinquinant hominem; non lotis autem manibus manducare non coinquinat hominem ".</VERS>
      <VERS vnumber="21">Et egressus inde Iesus, secessit in partes Tyri et Sidonis.</VERS>
      <VERS vnumber="22">Et ecce mulier Chananaea a finibus illis egressa clamavit dicens: " Miserere mei, Domine, fili David! Filia mea male a daemonio vexatur ".</VERS>
      <VERS vnumber="23">Qui non respondit ei verbum.Et accedentes discipuli eius rogabant eum dicentes: " Dimitte eam, quia clamat post nos ".</VERS>
      <VERS vnumber="24">Ipse autem respondens ait: " Non sum missus nisi ad oves, quae perierunt domus Israel ".</VERS>
      <VERS vnumber="25">At illa venit et adoravit eum dicens: " Domine, adiuva me! ".</VERS>
      <VERS vnumber="26">Qui respondens ait: " Non est bonum sumere panem filiorum et mittere catellis ".</VERS>
      <VERS vnumber="27">At illa dixit: " Etiam, Domine, nam et catelli edunt de micis, quae cadunt de mensa dominorum suorum ".</VERS>
      <VERS vnumber="28">Tunc respondens Iesus ait illi: " O mulier, magna est fides tua! Fiat tibi, sicut vis ". Et sanata est filia illius ex illa hora.</VERS>
      <VERS vnumber="29">Et cum transisset inde, Iesus venit secus mare Galilaeae et ascendens in montem sedebat ibi.</VERS>
      <VERS vnumber="30">Et accesserunt ad eum turbae multae habentes secum claudos, caecos, debiles, mutos et alios multos et proiecerunt eos ad pedes eius, et curavit eos,</VERS>
      <VERS vnumber="31">ita ut turba miraretur videntes mutos loquentes, debiles sanos et claudos ambulantes et caecos videntes. Et magnificabant Deum Israel.</VERS>
      <VERS vnumber="32">Iesus autem convocatis discipulis suis dixit: " Misereor turbae, quia triduo iam perseverant mecum et non habent, quod manducent; et dimittere eos ieiunos nolo, ne forte deficiant in via ".</VERS>
      <VERS vnumber="33">Et dicunt ei discipuli: " Unde nobis in deserto panes tantos, ut saturemus turbam tantam? ".</VERS>
      <VERS vnumber="34">Et ait illis Iesus: " Quot panes habetis? ". At illi dixerunt: " Septem et paucos pisciculos ".</VERS>
      <VERS vnumber="35">Et praecepit turbae, ut discumberet super terram;</VERS>
      <VERS vnumber="36">et accipiens septem panes et pisces et gratias agens fregit et dedit discipulis, discipuli autem turbis.</VERS>
      <VERS vnumber="37">Et comederunt omnes et saturati sunt; et, quod superfuit de fragmentis, tulerunt septem sportas plenas.</VERS>
      <VERS vnumber="38">Erant autem, qui manducaverant, quattuor milia hominum extra mulieres et parvulos.</VERS>
      <VERS vnumber="39">Et dimissis turbis, ascendit in naviculam et venit in fines Magadan.</VERS>
    </CHAPTER>
    <CHAPTER cnumber="16">
      <VERS vnumber="1">Et accesserunt ad eum pharisaei et sadducaei tentantes et rogaverunt eum, ut signum de caelo ostenderet eis.</VERS>
      <VERS vnumber="2">At ille respondens ait eis: " Facto vespere dicitis: "Serenum erit, rubicundum est enim caelum";</VERS>
      <VERS vnumber="3">et mane: "Hodie tempestas, rutilat enim triste caelum". Faciem quidem caeli diiudicare nostis, signa autem temporum non potestis.</VERS>
      <VERS vnumber="4">Generatio mala et adultera signum quaerit, et signum non dabitur ei, nisi signum Ionae ". Et, relictis illis, abiit.</VERS>
      <VERS vnumber="5">Et cum venissent discipuli trans fretum, obliti sunt panes accipere.</VERS>
      <VERS vnumber="6">Iesus autem dixit illis: " Intuemini et cavete a fermento pharisaeorum et sadducaeorum ".</VERS>
      <VERS vnumber="7">At illi cogitabant inter se dicentes: " Panes non accepimus!".</VERS>
      <VERS vnumber="8">Sciens autem Iesus dixit: " Quid cogitatis inter vos, modicae fidei, quia panes non habetis?</VERS>
      <VERS vnumber="9">Nondum intellegitis neque recordamini quinque panum quinque milium hominum, et quot cophinos sumpsistis?</VERS>
      <VERS vnumber="10">Neque septem panum quattuor milium hominum, et quot sportas sumpsistis?</VERS>
      <VERS vnumber="11">Quomodo non intellegitis quia non de panibus dixi vobis? Sed cavete a fermento pharisaeorum et sadducaeorum ".</VERS>
      <VERS vnumber="12">Tunc intellexerunt quia non dixerit cavendum a fermento panum sed a doctrina pharisaeorum et sadducaeorum.</VERS>
      <VERS vnumber="13">Venit autem Iesus in partes Caesareae Philippi et interrogabat discipulos suos dicens: " Quem dicunt homines esse Filium hominis?".</VERS>
      <VERS vnumber="14">At illi dixerunt: " Alii Ioannem Baptistam, alii autem Eliam, alii vero Ieremiam, aut unum ex prophetis ".</VERS>
      <VERS vnumber="15">Dicit illis: " Vos autem quem me esse dicitis? ".</VERS>
      <VERS vnumber="16">Respondens Simon Petrus dixit: " Tu es Christus, Filius Dei vivi ".</VERS>
      <VERS vnumber="17">Respondens autem Iesus dixit ei: " Beatus es, Simon Bariona, quia caro et sanguis non revelavit tibi sed Pater meus, qui in caelis est.</VERS>
      <VERS vnumber="18">Et ego dico tibi: Tu es Petrus, et super hanc petram aedificabo Ecclesiam meam; et portae inferi non praevalebunt adversum eam.</VERS>
      <VERS vnumber="19">Tibi dabo claves regni caelorum; et quodcumque ligaveris super terram, erit ligatum in caelis, et quodcumque solveris super terram, erit solutum in caelis ".</VERS>
      <VERS vnumber="20">Tunc praecepit discipulis, ut nemini dicerent quia ipse esset Christus.</VERS>
      <VERS vnumber="21">Exinde coepit Iesus ostendere discipulis suis quia oporteret eum ire Hierosolymam et multa pati a senioribus et principibus sacerdotum et scribis et occidi et tertia die resurgere.</VERS>
      <VERS vnumber="22">Et assumens eum Petrus coepit increpare illum dicens: " Absit a te, Domine; non erit tibi hoc ".</VERS>
      <VERS vnumber="23">Qui conversus dixit Petro: " Vade post me, Satana! Scandalum es mihi, quia non sapis ea, quae Dei sunt, sed ea, quae hominum! ".</VERS>
      <VERS vnumber="24">Tunc Iesus dixit discipulis suis: " Si quis vult post me venire, abneget semetipsum et tollat crucem suam et sequatur me.</VERS>
      <VERS vnumber="25">Qui enim voluerit animam suam salvam facere, perdet eam; qui autem perdiderit animam suam propter me, inveniet eam.</VERS>
      <VERS vnumber="26">Quid enim prodest homini, si mundum universum lucretur, animae vero suae detrimentum patiatur? Aut quam dabit homo commutationem pro anima sua?</VERS>
      <VERS vnumber="27">Filius enim hominis venturus est in gloria Patris sui cum angelis suis, et tunc reddet unicuique secundum opus eius.</VERS>
      <VERS vnumber="28">Amen dico vobis: Sunt quidam de hic stantibus, qui non gustabunt mortem, donec videant Filium hominis venientem in regno suo ".</VERS>
    </CHAPTER>
    <CHAPTER cnumber="17">
      <VERS vnumber="1">Et post dies sex assumit Iesus Petrum et Iacobum et Ioan nem fratrem eius et ducit illos in montem excelsum seorsum.</VERS>
      <VERS vnumber="2">Et transfiguratus est ante eos; et resplenduit facies eius sicut sol, vestimenta autem eius facta sunt alba sicut lux.</VERS>
      <VERS vnumber="3">Et ecce apparuit illis Moyses et Elias cum eo loquentes.</VERS>
      <VERS vnumber="4">Respondens autem Petrus dixit ad Iesum: " Domine, bonum est nos hic esse. Si vis, faciam hic tria tabernacula: tibi unum et Moysi unum et Eliae unum ".</VERS>
      <VERS vnumber="5">Adhuc eo loquente, ecce nubes lucida obumbravit eos; et ecce vox de nube dicens: " Hic est Filius meus dilectus, in quo mihi bene complacui; ipsum audite ".</VERS>
      <VERS vnumber="6">Et audientes discipuli ceciderunt in faciem suam et timuerunt valde.</VERS>
      <VERS vnumber="7">Et accessit Iesus et tetigit eos dixitque eis: " Surgite et nolite timere ".</VERS>
      <VERS vnumber="8">Levantes autem oculos suos, neminem viderunt nisi solum Iesum.</VERS>
      <VERS vnumber="9">Et descendentibus illis de monte, praecepit eis Iesus dicens: " Nemini dixeritis visionem, donec Filius hominis a mortuis resurgat ".</VERS>
      <VERS vnumber="10">Et interrogaverunt eum discipuli dicentes: " Quid ergo scribae dicunt quod Eliam oporteat primum venire? ".</VERS>
      <VERS vnumber="11">At ille respondens ait: " Elias quidem venturus est et restituet omnia.</VERS>
      <VERS vnumber="12">Dico autem vobis quia Elias iam venit, et non cognoverunt eum, sed fecerunt in eo, quaecumque voluerunt; sic et Filius hominis passurus est ab eis ".</VERS>
      <VERS vnumber="13">Tunc intellexerunt discipuli quia de Ioanne Baptista dixisset eis.</VERS>
      <VERS vnumber="14">Et cum venissent ad turbam, accessit ad eum homo genibus provolutus ante eum</VERS>
      <VERS vnumber="15">et dicens: " Domine, miserere filii mei, quia lunaticus est et male patitur; nam saepe cadit in ignem et crebro in aquam.</VERS>
      <VERS vnumber="16">Et obtuli eum discipulis tuis, et non potuerunt curare eum ".</VERS>
      <VERS vnumber="17">Respondens autem Iesus ait: " O generatio incredula et perversa, quousque ero vobiscum? Usquequo patiar vos? Afferte huc illum ad me ".</VERS>
      <VERS vnumber="18">Et increpavit eum Iesus, et exiit ab eo daemonium, et curatus est puer ex illa hora.</VERS>
      <VERS vnumber="19">Tunc accesserunt discipuli ad Iesum secreto et dixerunt: " Quare nos non potuimus eicere illum? ".</VERS>
      <VERS vnumber="20">Ille autem dicit illis: " Propter modicam fidem vestram. Amen quippe dico vobis: Si habueritis fidem sicutgranum sinapis, dicetis monti huic: "Transi hinc illuc!", et transibit, et nihil impossibile erit vobis ".</VERS>
      <VERS vnumber="21">()</VERS>
      <VERS vnumber="22">Conversantibus autem eis in Galilaea, dixit illis Iesus: " Filius hominis tradendus est in manus hominum,</VERS>
      <VERS vnumber="23">et occident eum, et tertio die resurget ". Et contristati sunt vehementer.</VERS>
      <VERS vnumber="24">Et cum venissent Capharnaum, accesserunt, qui didrachma accipiebant, ad Petrum et dixerunt: " Magister vester non solvit didrachma? ".</VERS>
      <VERS vnumber="25">Ait: " Etiam". Et cum intrasset domum, praevenit eum Iesus dicens: " Quid tibi videtur, Simon? Reges terrae a quibus accipiunt tributum vel censum? A filiis suis an ab alienis? ".</VERS>
      <VERS vnumber="26">Cum autem ille dixisset: " Ab alienis ", dixit illi Iesus: " Ergo liberi sunt filii.</VERS>
      <VERS vnumber="27">Ut autem non scandalizemus eos, vade ad mare et mitte hamum; et eum piscem, qui primus ascenderit, tolle; et, aperto ore, eius invenies staterem. Illum sumens, da eis pro me et te ".</VERS>
    </CHAPTER>
    <CHAPTER cnumber="18">
      <VERS vnumber="1">In illa hora accesserunt di scipuli ad Iesum dicentes: " Quis putas maior est in regno caelorum? ".</VERS>
      <VERS vnumber="2">Et advocans parvulum, statuit eum in medio eorum</VERS>
      <VERS vnumber="3">et dixit: " Amen dico vobis: Nisi conversi fueritis et efiiciamini sicut parvuli, non intrabitis in regnum caelorum.</VERS>
      <VERS vnumber="4">Quicumque ergo humiliaverit se sicut parvulus iste, hic est maior in regno caelorum.</VERS>
      <VERS vnumber="5">Et, qui susceperit unum parvulum talem in nomine meo, me suscipit.</VERS>
      <VERS vnumber="6">Qui autem scandalizaverit unum de pusillis istis, qui in me credunt, expedit ei, ut suspendatur mola asinaria in collo eius et demergatur in profundum maris.</VERS>
      <VERS vnumber="7">Vae mundo ab scandalis! Necesse est enim ut veniant scandala; verumtamen vae homini, per quem scandalum venit!</VERS>
      <VERS vnumber="8">Si autem manus tua vel pes tuus scandalizat te, abscide eum et proice abs te: bonum tibi est ad vitam ingredi debilem vel claudum, quam duas manus vel duos pedes habentem mitti in ignem aeternum.</VERS>
      <VERS vnumber="9">Et si oculus tuus scandalizat te, erue eum et proice abs te: bonum tibi est unoculum in vitam intrare, quam duos oculos habentem mitti in gehennam ignis.</VERS>
      <VERS vnumber="10">Videte, ne contemnatis unum ex his pusillis; dico enim vobis quia angeli eorum in caelis sempervident faciem Patris mei, qui in caelis est.</VERS>
      <VERS vnumber="11">()</VERS>
      <VERS vnumber="12">Quid vobis videtur? Si fuerint alicui centum oves, et erraverit una ex eis, nonne relinquet nonaginta novem in montibus et vadit quaerere eam, quae erravit?</VERS>
      <VERS vnumber="13">Et si contigerit ut inveniat eam, amen dico vobis quia gaudebit super eam magis quam super nonaginta novem, quae non erraverunt.</VERS>
      <VERS vnumber="14">Sic non est voluntas ante Patrem vestrum, qui in caelis est, ut pereat unus de pusillis istis.</VERS>
      <VERS vnumber="15">Si autem peccaverit in te frater tuus, vade, corripe eum inter te et ipsum solum. Si te audierit, lucratus es fratrem tuum;</VERS>
      <VERS vnumber="16">si autem non audierit, adhibe tecum adhuc unum vel duos, ut in ore duorum testium vel trium stet omne verbum;</VERS>
      <VERS vnumber="17">quod si noluerit audire eos, dic ecclesiae; si autem et ecclesiam noluerit audire, sit tibi sicut ethnicus et publicanus.</VERS>
      <VERS vnumber="18">Amen dico vobis: Quaecumque alligaveritis super terram, erunt ligata in caelo; et, quaecumque solveritis super terram, erunt soluta in caelo.</VERS>
      <VERS vnumber="19">Iterum dico vobis: Si duo ex vobis consenserint super terram de omni re, quamcumque petierint, fiet illis a Patre meo, qui in caelis est.</VERS>
      <VERS vnumber="20">Ubi enim sunt duo vel tres congregati in nomine meo, ibi sum in medio eorum ".</VERS>
      <VERS vnumber="21">Tunc accedens Petrus dixit ei: " Domine, quotiens peccabit in me frater meus, et dimittam ei? Usque septies? ".</VERS>
      <VERS vnumber="22">Dicit illi Iesus: " Non dico tibi usque septies sed usque septuagies septies.</VERS>
      <VERS vnumber="23">Ideo assimilatum est regnum caelorum homini regi, qui voluit rationem ponere cum servis suis.</VERS>
      <VERS vnumber="24">Et cum coepisset rationem ponere, oblatus est ei unus, qui debebat decem milia talenta.</VERS>
      <VERS vnumber="25">Cum autem non haberet, unde redderet, iussit eum dominus venumdari et uxorem et filios et omnia, quae habebat, et reddi.</VERS>
      <VERS vnumber="26">Procidens igitur servus ille adorabat eum dicens: "Patientiam habe in me, et omnia reddam tibi".</VERS>
      <VERS vnumber="27">Misertus autem dominus servi illius dimisit eum et debitum dimisit ei.</VERS>
      <VERS vnumber="28">Egressus autem servus ille invenit unum de conservis suis, qui debebat ei centum denarios, et tenens suffocabat eum dicens: "Redde, quod debes!".</VERS>
      <VERS vnumber="29">Procidens igitur conservus eius rogabat eum dicens: "Patientiam habe in me, et reddam tibi".</VERS>
      <VERS vnumber="30">Ille autem noluit, sed abiit et misit eum in carcerem, donec redderet debitum.</VERS>
      <VERS vnumber="31">Videntes autem conservi eius, quae fiebant, contristati sunt valde et venerunt et narraverunt domino suo omnia, quae facta erant.</VERS>
      <VERS vnumber="32">Tunc vocavit illum dominus suus et ait illi: "Serve nequam, omne debitum illud dimisi tibi, quoniam rogasti me;</VERS>
      <VERS vnumber="33">non oportuit et te misereri conservi tui, sicut et ego tui misertus sum?".</VERS>
      <VERS vnumber="34">Et iratus dominus eius tradidit eum tortoribus, quoadusque redderet universum debitum.</VERS>
      <VERS vnumber="35">Sic et Pater meus caelestis faciet vobis, si non remiseritis unusquisque fratri suo de cordibus vestris ".</VERS>
    </CHAPTER>
    <CHAPTER cnumber="19">
      <VERS vnumber="1">Et factum est, cum consum masset Iesus sermones istos, migravit a Galilaea et venit in fines Iudaeae trans Iordanem.</VERS>
      <VERS vnumber="2">Et secutae sunt eum turbae multae, et curavit eos ibi.</VERS>
      <VERS vnumber="3">Et accesserunt ad eum pharisaei tentantes eum et dicentes: " Licet homini dimittere uxorem suam quacumque ex causa? ".</VERS>
      <VERS vnumber="4">Qui respondens ait: " Non legistis quia, qui creavit ab initio, masculum et feminam fecit eos</VERS>
      <VERS vnumber="5">et dixit: "Propter hoc dimittet homo patrem et matrem et adhaerebit uxori suae, et erunt duo in carne una?".</VERS>
      <VERS vnumber="6">Itaque iam non sunt duo sed una caro. Quod ergo Deus coniunxit, homo non separet ".</VERS>
      <VERS vnumber="7">Dicunt illi: " Quid ergo Moyses mandavit dari libellum repudii et dimittere? ".</VERS>
      <VERS vnumber="8">Ait illis: " Moyses ad duritiam cordis vestri permisit vobis dimittere uxores vestras; ab initio autem non sic fuit.</VERS>
      <VERS vnumber="9">Dico autem vobis quia quicumque dimiserit uxorem suam, nisi ob fornicationem, et aliam duxerit, moechatur ".</VERS>
      <VERS vnumber="10">Dicunt ei discipuli eius: " Si ita est causa hominis cum uxore, non expedit nubere ".</VERS>
      <VERS vnumber="11">Qui dixit eis: " Non omnes capiunt verbum istud, sed quibus datum est.</VERS>
      <VERS vnumber="12">Sunt enim eunuchi, qui de matris utero sic nati sunt; et sunt eunuchi, qui facti sunt ab hominibus; et sunt eunuchi, qui seipsos castraverunt propter regnum caelorum. Qui potest capere, capiat ".</VERS>
      <VERS vnumber="13">Tunc oblati sunt ei parvuli, ut manus eis imponeret et oraret; discipuli autem increpabant eis.</VERS>
      <VERS vnumber="14">Iesus vero ait: " Sinite parvulos et nolite eos prohibere ad me venire; talium est enim regnum caelorum ".</VERS>
      <VERS vnumber="15">Et cum imposuisset eis manus, abiit inde.</VERS>
      <VERS vnumber="16">Et ecce unus accedens ait illi: " Magister, quid boni faciam, ut habeam vitam aeternam? ". Qui dixit ei:</VERS>
      <VERS vnumber="17">" Quid me interrogas de bono? Unus est bonus. Si autem vis ad vitam ingredi, serva mandata ".</VERS>
      <VERS vnumber="18">Dicit illi: " Quae? ". Iesus autem dixit: " Non homicidium facies, non adulterabis, non facies furtum, non falsum testimonium dices,</VERS>
      <VERS vnumber="19">honora patrem et matrem et diliges proximum tuum sicut teipsum ".</VERS>
      <VERS vnumber="20">Dicit illi adulescens: " Omnia haec custodivi. Quid adhuc mihi deest?.</VERS>
      <VERS vnumber="21">Ait illi Iesus: " Si vis perfectus esse, vade, vende, quae habes, et da pauperibus, et habebis thesaurum in caelo; et veni, sequere me ".</VERS>
      <VERS vnumber="22">Cum audisset autem adulescens verbum, abiit tristis; erat enim habens multas possessiones.</VERS>
      <VERS vnumber="23">Iesus autem dixit discipulis suis: " Amen dico vobis: Dives difficile intrabit in regnum caelorum.</VERS>
      <VERS vnumber="24">Et iterum dico vobis: Facilius est camelum per foramen acus transire, quam divitem intrare in regnum Dei ".</VERS>
      <VERS vnumber="25">Auditis autem his, discipuli mirabantur valde dicentes: " Quis ergo poterit salvus esse? ".</VERS>
      <VERS vnumber="26">Aspiciens autem Iesus dixit illis: " Apud homines hoc impossibile est, apud Deum autem omnia possibilia sunt ".</VERS>
      <VERS vnumber="27">Tunc respondens Petrus dixit ei: " Ecce nos reliquimus omnia et secuti sumus te. Quid ergo erit nobis? ".</VERS>
      <VERS vnumber="28">Iesus autem dixit illis: " Amen dico vobis quod vos, qui secuti estis me, in regeneratione, cum sederit Filius hominis in throno gloriae suae, sedebitis et vos super thronos duodecim, iudicantes duodecim tribus Israel.</VERS>
      <VERS vnumber="29">Et omnis, qui reliquit domos vel fratres aut sorores aut patrem aut matrem aut filios aut agros propter nomen meum, centuplum accipiet et vitam aeternam possidebit.</VERS>
      <VERS vnumber="30">Multi autem erunt primi novissimi, et novissimi primi.</VERS>
    </CHAPTER>
    <CHAPTER cnumber="20">
      <VERS vnumber="1">Simile est enim regnum cae lorum homini patri familias, qui exiit primo mane conducere operarios in vineam suam;</VERS>
      <VERS vnumber="2">conventione autem facta cum operariis ex denario diurno, misit eos in vineam suam.</VERS>
      <VERS vnumber="3">Et egressus circa horam tertiam vidit alios stantes in foro otiosos</VERS>
      <VERS vnumber="4">et illis dixit: "Ite et vos in vineam; et, quod iustum fuerit, dabo vobis".</VERS>
      <VERS vnumber="5">Illi autem abierunt. Iterum autem exiit circa sextam et nonam horam et fecit similiter.</VERS>
      <VERS vnumber="6">Circa undecimam vero exiit et invenit alios stantes et dicit illis: Quid hic statis tota die otiosi?".</VERS>
      <VERS vnumber="7">Dicunt ei: "Quia nemo nos conduxit". Dicit illis: "Ite et vos in vineam".</VERS>
      <VERS vnumber="8">Cum sero autem factum esset, dicit dominus vineae procuratori suo: " Voca operarios et redde illis mercedem incipiens a novissimis usque ad primos ".</VERS>
      <VERS vnumber="9">Et cum venissent, qui circa undecimam horam venerant, acceperunt singuli denarium.</VERS>
      <VERS vnumber="10">Venientes autem primi arbitrati sunt quod plus essent accepturi; acceperunt autem et ipsi singuli denarium.</VERS>
      <VERS vnumber="11">Accipientes autem murmurabant adversus patrem familias</VERS>
      <VERS vnumber="12">dicentes: "Hi novissimi una hora fecerunt, et pares illos nobis fecisti, qui portavimus pondus diei et aestum!".</VERS>
      <VERS vnumber="13">At ille respondens uni eorum dixit: "Amice, non facio tibi iniuriam; nonne ex denario convenisti mecum?</VERS>
      <VERS vnumber="14">Tolle, quod tuum est, et vade; volo autem et huic novissimo dare sicut et tibi.</VERS>
      <VERS vnumber="15">Aut non licet mihi, quod volo, facere de meis? An oculus tuus nequam est, quia ego bonus sum?".</VERS>
      <VERS vnumber="16">Sic erunt novissimi primi, et primi novissimi ".</VERS>
      <VERS vnumber="17">Et ascendens Iesus Hierosolymam assumpsit Duodecim discipulos secreto et ait illis in via:</VERS>
      <VERS vnumber="18">" Ecce ascendimus Hierosolymam, et Filius hominis tradetur principibus sacerdotum et scribis, et condemnabunt eum morte</VERS>
      <VERS vnumber="19">et tradent eum gentibus ad illudendum et flagellandum et crucifigendum, et tertia die resurget ".</VERS>
      <VERS vnumber="20">Tunc accessit ad eum mater filiorum Zebedaei cum filiis suis, adorans et petens aliquid ab eo.</VERS>
      <VERS vnumber="21">Qui dixit ei: " Quid vis? ". Ait illi: " Dic ut sedeant hi duo filii mei unus ad dexteram tuam et unus ad sinistram in regno tuo ".</VERS>
      <VERS vnumber="22">Respondens autem Iesus dixit: " Nescitis quid petatis. Potestis bibere calicem, quem ego bibiturus sum? ". Dicunt ei: " Possumus ".</VERS>
      <VERS vnumber="23">Ait illis: " Calicem quidem meum bibetis, sedere autem ad dexteram meam et sinistram non est meum dare illud, sed quibus paratum est a Patre meo.</VERS>
      <VERS vnumber="24">Et audientes decem indignati sunt de duobus fratribus.</VERS>
      <VERS vnumber="25">Iesus autem vocavit eos ad se et ait: " Scitis quia principes gentium dominantur eorum et, qui magni sunt, potestatem exercent in eos.</VERS>
      <VERS vnumber="26">Non ita erit inter vos, sed quicumque voluerit inter vos magnus fieri, erit vester minister;</VERS>
      <VERS vnumber="27">et, quicumque voluerit inter vos primus esse, erit vester servus;</VERS>
      <VERS vnumber="28">sicut Filius hominis non venit ministrari sed ministrare et dare animam suam redemptionem pro multis ".</VERS>
      <VERS vnumber="29">Et egredientibus illis ab Iericho, secuta est eum turba multa.</VERS>
      <VERS vnumber="30">Et ecce duo caeci sedentes secus viam audierunt quia Iesus transiret et clamaverunt dicentes: " Domine, miserere nostri, fili David! ".</VERS>
      <VERS vnumber="31">Turba autem increpabat eos, ut tacerent; at illi magis clamabant dicentes: " Domine, miserere nostri, fili David! ".</VERS>
      <VERS vnumber="32">Et stetit Iesus et vocavit eos et ait: " Quid vultis, ut faciam vobis?".</VERS>
      <VERS vnumber="33">Dicunt illi: " Domine, ut aperiantur oculi nostri ".</VERS>
      <VERS vnumber="34">Misertus autem Iesus, tetigit oculos eorum; et confestim viderunt et secuti sunt eum.</VERS>
    </CHAPTER>
    <CHAPTER cnumber="21">
      <VERS vnumber="1">Et cum appropinquassent Hierosolymis et venissent Bethfage, ad montem Oliveti, tunc Iesus misit duos discipulos</VERS>
      <VERS vnumber="2">dicens eis: " Ite in castellum, quod contra vos est, et statim invenietis asinam alligatam et pullum cum ea; solvite et adducite mihi.</VERS>
      <VERS vnumber="3">Et si quis vobis aliquid dixerit, dicite: "Dominus eos necessarios habet", et confestim dimittet eos ".</VERS>
      <VERS vnumber="4">Hoc autem factum est, ut impleretur, quod dictum est per prophetam dicentem:</VERS>
      <VERS vnumber="5">" Dicite filiae Sion:Ecce Rex tuus venit tibi,mansuetus et sedens super asinamet super pullum filium subiugalis ".</VERS>
      <VERS vnumber="6">Euntes autem discipuli fecerunt, sicut praecepit illis Iesus,</VERS>
      <VERS vnumber="7">et adduxerunt asinam et pullum; et imposuerunt super eis vestimenta sua, et sedit super ea.</VERS>
      <VERS vnumber="8">Plurima autem turba straverunt vestimenta sua in via; alii autem caedebant ramos de arboribus et sternebant in via.</VERS>
      <VERS vnumber="9">Turbae autem, quae praecedebant eum et quae sequebantur, clamabant dicentes: " Hosanna filio David! Benedictus, qui venit in nomine Domini! Hosanna in altissimis! ".</VERS>
      <VERS vnumber="10">Et cum intrasset Hierosolymam, commota est universa civitas dicens: " Quis est hic?".</VERS>
      <VERS vnumber="11">Turbae autem dicebant: " Hic est Iesus propheta a Nazareth Galilaeae ".</VERS>
      <VERS vnumber="12">Et intravit Iesus in templum et eiciebat omnes vendentes et ementes in templo, et mensas nummulariorum evertit et cathedras vendentium columbas,</VERS>
      <VERS vnumber="13">et dicit eis: " Scriptum est: "Domus mea domus orationis vocabitur". Vos autem facitis eam speluncam latronum ".</VERS>
      <VERS vnumber="14">Et accesserunt ad eum caeci et claudi in templo, et sanavit eos.</VERS>
      <VERS vnumber="15">Videntes autem principes sacerdotum et scribae mirabilia, quae fecit, et pueros clamantes in templo et dicentes: " Hosanna filio David ", indignati sunt</VERS>
      <VERS vnumber="16">et dixerunt ei: " Audis quid isti dicant? ". Iesus autem dicit eis: " Utique; numquam legistis: "Ex ore infantium et lactantium perfecisti laudem"? ".</VERS>
      <VERS vnumber="17">Et relictis illis, abiit foras extra civitatem in Bethaniam ibique mansit.</VERS>
      <VERS vnumber="18">Mane autem revertens in civitatem, esuriit.</VERS>
      <VERS vnumber="19">Et videns fici arborem unam secus viam, venit ad eam; et nihil invenit in ea nisi folia tantum et ait illi: " Numquam ex te fructus nascatur in sempiternum ". Et arefacta est continuo ficulnea.</VERS>
      <VERS vnumber="20">Et videntes discipuli mirati sunt dicentes: " Quomodo continuo aruit ficulnea? ".</VERS>
      <VERS vnumber="21">Respondens autem Iesus ait eis: " Amen dico vobis: Si habueritis fidem et non haesitaveritis, non solum de ficulnea facietis, sed et si monti huic dixeritis: "Tolle et iacta te in mare", fiet.</VERS>
      <VERS vnumber="22">Et omnia, quaecumque petieritis in oratione credentes, accipietis ".</VERS>
      <VERS vnumber="23">Et cum venisset in templum, accesserunt ad eum docentem principes sacerdotum et seniores populi dicentes: " In qua potestate haec facis? Et quis tibi dedit hanc potestatem? ".</VERS>
      <VERS vnumber="24">Respondens autem Iesus dixit illis: " Interrogabo vos et ego unum sermonem, quem si dixeritis mihi, et ego vobis dicam, in qua potestate haec facio:</VERS>
      <VERS vnumber="25">Baptismum Ioannis unde erat? A caelo an ex hominibus? ". At illi cogitabant inter se dicentes: " Si dixerimus: "E caelo", dicet nobis: Quare ergo non credidistis illi?";</VERS>
      <VERS vnumber="26">si autem dixerimus: "Ex hominibus", timemus turbam; omnes enim habent Ioannem sicut prophetam ".</VERS>
      <VERS vnumber="27">Et respondentes Iesu dixerunt: " Nescimus ". Ait illis et ipse: " Nec ego dico vobis in qua potestate haec facio ".</VERS>
      <VERS vnumber="28">" Quid autem vobis videtur? Homo quidam habebat duos filios. Et accedens ad primum dixit: "Fili, vade hodie, operare in vinea".</VERS>
      <VERS vnumber="29">Ille autem respondens ait: "Nolo"; postea autem paenitentia motus abiit.</VERS>
      <VERS vnumber="30">Accedens autem ad alterum dixit similiter. At ille respondens ait: "Eo, domine"; et non ivit.</VERS>
      <VERS vnumber="31">Quis ex duobus fecit voluntatem patris? ". Dicunt: " Primus ". Dicit illis Iesus: " Amen dico vobis: Publicani et meretrices praecedunt vos in regnum Dei.</VERS>
      <VERS vnumber="32">Venit enim ad vos Ioannes in via iustitiae, et non credidistis ei; publicani autem et meretrices crediderunt ei. Vos autem videntes nec paenitentiam habuistis postea, ut crederetis ei.</VERS>
      <VERS vnumber="33">Aliam parabolam audite. Homo erat pater familias, qui plantavit vineam et saepem circumdedit ei et fodit in ea torcular et aedificavit turrim et locavit eam agricolis et peregre profectus est.</VERS>
      <VERS vnumber="34">Cum autem tempus fructuum appropinquasset, misit servos suos ad agricolas, ut acciperent fructus eius.</VERS>
      <VERS vnumber="35">Et agricolae, apprehensis servis eius, alium ceciderunt, alium occiderunt, alium vero lapidaverunt.</VERS>
      <VERS vnumber="36">Iterum misit alios servos plures prioribus, et fecerunt illis similiter.</VERS>
      <VERS vnumber="37">Novissime autem misit ad eos filium suum dicens: "Verebuntur filium meum".</VERS>
      <VERS vnumber="38">Agricolae autem videntes filium dixerunt intra se: "Hic est heres. Venite, occidamus eum et habebimus hereditatem eius".</VERS>
      <VERS vnumber="39">Et apprehensum eum eiecerunt extra vineam et occiderunt.</VERS>
      <VERS vnumber="40">Cum ergo venerit dominus vineae, quid faciet agricolis illis? ".</VERS>
      <VERS vnumber="41">Aiunt illi: " Malos male perdet et vineam locabit aliis agricolis, qui reddant ei fructum temporibus suis ".</VERS>
      <VERS vnumber="42">Dicit illis Iesus: " Numquam legistis in Scripturis:Lapidem quem reprobaverunt aedificantes,hic factus est in caput anguli;a Domino factum est istudet est mirabile in oculis nostris"?</VERS>
      <VERS vnumber="43">Ideo dico vobis quia auferetur a vobis regnum Dei et dabitur genti facienti fructus eius.</VERS>
      <VERS vnumber="44">Et, qui ceciderit super lapidem istum confringetur; super quem vero ceciderit, conteret eum ".</VERS>
      <VERS vnumber="45">Et cum audissent principes sacerdotum et pharisaei parabolas eius, cognoverunt quod de ipsis diceret;</VERS>
      <VERS vnumber="46">et quaerentes eum tenere, timuerunt turbas, quoniam sicut prophetam eum habebant.</VERS>
    </CHAPTER>
    <CHAPTER cnumber="22">
      <VERS vnumber="1">Et respondens Iesus dixit ite rum in parabolis eis dicens:</VERS>
      <VERS vnumber="2">" Simile factum est regnum caelorum homini regi, qui fecit nuptias filio suo.</VERS>
      <VERS vnumber="3">Et misit servos suos vocare invitatos ad nuptias, et nolebant venire.</VERS>
      <VERS vnumber="4">Iterum misit alios servos dicens: "Dicite invitatis: Ecce prandium meum paravi, tauri mei et altilia occisa, et omnia parata; venite ad nuptias".</VERS>
      <VERS vnumber="5">Illi autem neglexerunt et abierunt, alius in villam suam, alius vero ad negotiationem suam;</VERS>
      <VERS vnumber="6">reliqui vero tenuerunt servos eius et contumelia affectos occiderunt.</VERS>
      <VERS vnumber="7">Rex autem iratus est et, missis exercitibus suis, perdidit homicidas illos et civitatem illorum succendit.</VERS>
      <VERS vnumber="8">Tunc ait servis suis: "Nuptiae quidem paratae sunt, sed qui invitati erant, non fuerunt digni;</VERS>
      <VERS vnumber="9">ite ergo ad exitus viarum, et quoscumque inveneritis, vocate ad nuptias".</VERS>
      <VERS vnumber="10">Et egressi servi illi in vias, congregaverunt omnes, quos invenerunt, malos et bonos; et impletae sunt nuptiae discumbentium.</VERS>
      <VERS vnumber="11">Intravit autem rex, ut videret discumbentes, et vidit ibi hominem non vestitum veste nuptiali</VERS>
      <VERS vnumber="12">et ait illi: "Amice, quomodo huc intrasti, non habens vestem nuptialem?". At ille obmutuit.</VERS>
      <VERS vnumber="13">Tunc dixit rex ministris: "Ligate pedes eius et manus et mittite eum in tenebras exteriores: ibi erit fletus et stridor dentium".</VERS>
      <VERS vnumber="14">Multi enim sunt vocati, pauci vero electi ".</VERS>
      <VERS vnumber="15">Tunc abeuntes pharisaei consilium inierunt, ut caperent eum in sermone.</VERS>
      <VERS vnumber="16">Et mittunt ei discipulos suos cum herodianis dicentes: " Magister, scimus quia verax es et viam Dei in veritate doces, et non est tibi cura de aliquo; non enim respicis personam hominum.</VERS>
      <VERS vnumber="17">Dic ergo nobis quid tibi videatur: Licet censum dare Caesari an non? ".</VERS>
      <VERS vnumber="18">Cognita autem Iesus nequitia eorum, ait: " Quid me tentatis, hypocritae?</VERS>
      <VERS vnumber="19">Ostendite mihi nomisma census ". At illi obtulerunt ei denarium.</VERS>
      <VERS vnumber="20">Et ait illis: " Cuius est imago haec et suprascriptio? ".</VERS>
      <VERS vnumber="21">Dicunt ei: " Caesaris ". Tunc ait illis: " Reddite ergo, quae sunt Caesaris, Caesari et, quae sunt Dei, Deo ".</VERS>
      <VERS vnumber="22">Et audientes mirati sunt et, relicto eo, abierunt.</VERS>
      <VERS vnumber="23">In illo die accesserunt ad eum sadducaei, qui dicunt non esse resurrectionem, et interrogaverunt eum</VERS>
      <VERS vnumber="24">dicentes: " Magister, Moyses dixit, si quis mortuus fuerit non habens filios, ut ducat frater eius uxorem illius et suscitet semen fratri suo.</VERS>
      <VERS vnumber="25">Erant autem apud nos septem fratres: et primus, uxore ducta, defunctus est et non habens semen reliquit uxorem suam fratri suo;</VERS>
      <VERS vnumber="26">similiter secundus et tertius usque ad septimum.</VERS>
      <VERS vnumber="27">Novissime autem omnium mulier defuncta est.</VERS>
      <VERS vnumber="28">In resurrectione ergo cuius erit de septem uxor? Omnes enim habuerunt eam ".</VERS>
      <VERS vnumber="29">Respondens autem Iesus ait illis: " Erratis nescientes Scripturas neque virtutem Dei;</VERS>
      <VERS vnumber="30">in resurrectione enim neque nubent neque nubentur, sed sunt sicut angeli in caelo.</VERS>
      <VERS vnumber="31">De resurrectione autem mortuorum non legistis, quod dictum est vobis a Deo dicente:</VERS>
      <VERS vnumber="32">"Ego sum Deus Abraham et Deus Isaac et Deus Iacob"? Non est Deus mortuorum sed viventium ".</VERS>
      <VERS vnumber="33">Et audientes turbae mirabantur in doctrina eius.</VERS>
      <VERS vnumber="34">Pharisaei autem audientes quod silentium imposuisset sadducaeis, convenerunt in unum.</VERS>
      <VERS vnumber="35">Et interrogavit unus ex eis legis doctor tentans eum:</VERS>
      <VERS vnumber="36">" Magister, quod est mandatum magnum in Lege? ".</VERS>
      <VERS vnumber="37">Ait autem illi: " Diliges Dominum Deum tuum in toto corde tuo et in tota anima tua et in tota mente tua:</VERS>
      <VERS vnumber="38">hoc est magnum et primum mandatum.</VERS>
      <VERS vnumber="39">Secundum autem simile est huic: Diliges proximum tuum sicut teipsum.</VERS>
      <VERS vnumber="40">In his duobus mandatis universa Lex pendet et Prophetae ".</VERS>
      <VERS vnumber="41">Congregatis autem pharisaeis, interrogavit eos Iesus</VERS>
      <VERS vnumber="42">dicens: " Quid vobis videtur de Christo? Cuius filius est? ". Dicunt ei: " David ".</VERS>
      <VERS vnumber="43">Ait illis: " Quomodo ergo David in Spiritu vocat eum Dominum dicens:</VERS>
      <VERS vnumber="44">"Dixit Dominus Domino meo: Sede a dextris meis,donec ponam inimicos tuos sub pedibus tuis"?</VERS>
      <VERS vnumber="45">Si ergo David vocat eum Dominum, quomodo filius eius est? ".</VERS>
      <VERS vnumber="46">Et nemo poterat respondere ei verbum, neque ausus fuit quisquam ex illa die eum amplius interrogare.</VERS>
    </CHAPTER>
    <CHAPTER cnumber="23">
      <VERS vnumber="1">Tunc Iesus locutus est ad turbas et ad discipulos suos</VERS>
      <VERS vnumber="2">dicens: " Super cathedram Moysis sederunt scribae et pharisaei.</VERS>
      <VERS vnumber="3">Omnia ergo, quaecumque dixerint vobis, facite et servate; secundum opera vero eorum nolite facere: dicunt enim et non faciunt.</VERS>
      <VERS vnumber="4">Alligant autem onera gravia et importabilia et imponunt in umeros hominum, ipsi autem digito suo nolunt ea movere.</VERS>
      <VERS vnumber="5">Omnia vero opera sua faciunt, ut videantur ab hominibus: dilatant enim phylacteria sua et magnificant fimbrias,</VERS>
      <VERS vnumber="6">amant autem primum recubitum in cenis et primas cathedras in synagogis</VERS>
      <VERS vnumber="7">et salutationes in foro et vocari ab hominibus Rabbi.</VERS>
      <VERS vnumber="8">Vos autem nolite vocari Rabbi; unus enim est Magister vester, omnes autem vos fratres estis.</VERS>
      <VERS vnumber="9">Et Patrem nolite vocare vobis super terram, unus enim est Pater vester, caelestis.</VERS>
      <VERS vnumber="10">Nec vocemini Magistri, quia Magister vester unus est, Christus.</VERS>
      <VERS vnumber="11">Qui maior est vestrum, erit minister vester.</VERS>
      <VERS vnumber="12">Qui autem se exaltaverit, humiliabitur; et, qui se humiliaverit, exaltabitur.</VERS>
      <VERS vnumber="13">Vae autem vobis, scribae et pharisaei hypocritae, quia clauditis regnum caelorum ante homines! Vosenim non intratis nec introeuntes sinitis intrare.</VERS>
      <VERS vnumber="14">()</VERS>
      <VERS vnumber="15">Vae vobis, scribae et pharisaei hypocritae, quia circuitis mare et aridam, ut faciatis unum proselytum, et cum fuerit factus, facitis eum filium gehennae duplo quam vos!</VERS>
      <VERS vnumber="16">Vae vobis, duces caeci, qui dicitis: "Quicumque iuraverit per templum, nihil est; quicumque autem iuraverit in auro templi, debet".</VERS>
      <VERS vnumber="17">Stulti et caeci! Quid enim maius est: aurum an templum, quod sanctificat aurum?</VERS>
      <VERS vnumber="18">Et: "Quicumque iuraverit in altari, nihil est; quicumque autem iuraverit in dono, quod est super illud, debet".</VERS>
      <VERS vnumber="19">Caeci! Quid enim maius est: donum an altare, quod sanctificat donum?</VERS>
      <VERS vnumber="20">Qui ergo iuraverit in altari, iurat in eo et in omnibus, quae super illud sunt;</VERS>
      <VERS vnumber="21">et, qui iuraverit in templo, iurat in illo et in eo, qui inhabitat in ipso;</VERS>
      <VERS vnumber="22">et, qui iuraverit in caelo, iurat in throno Dei et in eo, qui sedet super eum.</VERS>
      <VERS vnumber="23">Vae vobis, scribae et pharisaei hypocritae, quia decimatis mentam et anethum et cyminum et reliquistis, quae graviora sunt legis: iudicium et misericordiam et fidem! Haec oportuit facere et illa non omittere.</VERS>
      <VERS vnumber="24">Duces caeci, excolantes culicem, camelum autem glutientes.</VERS>
      <VERS vnumber="25">Vae vobis, scribae et pharisaei hypocritae, quia mundatis, quod de foris est calicis et paropsidis, intus autem pleni sunt rapina et immunditia!</VERS>
      <VERS vnumber="26">Pharisaee caece, munda prius, quod intus est calicis, ut fiat et id, quod de foris eius est, mundum.</VERS>
      <VERS vnumber="27">Vae vobis, scribae et pharisaei hypocritae, quia similes estis sepulcris dealbatis, quae a foris quidem parent speciosa, intus vero plena sunt ossibus mortuorum et omni spurcitia!</VERS>
      <VERS vnumber="28">Sic et vos a foris quidem paretis hominibus iusti, intus autem pleni estis hypocrisi et iniquitate.</VERS>
      <VERS vnumber="29">Vae vobis, scribae et pharisaei hypocritae, qui aedificatis sepulcra prophetarum et ornatis monumenta iustorum</VERS>
      <VERS vnumber="30">et dicitis: "Si fuissemus in diebus patrum nostrorum, non essemus socii eorum in sanguine prophetarum"!</VERS>
      <VERS vnumber="31">Itaque testimonio estis vobismetipsis quia filii estis eorum, qui prophetas occiderunt.</VERS>
      <VERS vnumber="32">Et vos implete mensuram patrum vestrorum.</VERS>
      <VERS vnumber="33">Serpentes, genimina viperarum, quomodo fugietis a iudicio gehennae?</VERS>
      <VERS vnumber="34">Ideo ecce ego mitto ad vos prophetas et sapientes et scribas; ex illis occidetis et crucifigetis et ex eis flagellabitis in synagogis vestris et persequemini de civitate in civitatem,</VERS>
      <VERS vnumber="35">ut veniat super vos omnis sanguis iustus, qui effusus est super terram a sanguine Abel iusti usque ad sanguinem Zachariae filii Barachiae, quem occidistis inter templum et altare.</VERS>
      <VERS vnumber="36">Amen dico vobis: Venient haec omnia super generationem istam.</VERS>
      <VERS vnumber="37">Ierusalem, Ierusalem, quae occidis prophetas et lapidas eos, qui ad te missi sunt, quotiens volui congregare filios tuos, quemadmodum gallina congregat pullos suos sub alas, et noluistis!</VERS>
      <VERS vnumber="38">Ecce relinquitur vobis domus vestra deserta!</VERS>
      <VERS vnumber="39">Dico enim vobis: Non me videbitis amodo, donec dicatis: "Benedictus, qui venit in nomine Dominil" ".</VERS>
    </CHAPTER>
    <CHAPTER cnumber="24">
      <VERS vnumber="1">Et egressus Iesus de templo ibat, et accesserunt discipuli eius, ut ostenderent ei aedificationes templi;</VERS>
      <VERS vnumber="2">ipse autem respondens dixit eis: " Non videtis haec omnia? Amen dico vobis: Non relinquetur hic lapis super lapidem, qui non destruetur ".</VERS>
      <VERS vnumber="3">Sedente autem eo super montem Oliveti, accesserunt ad eum discipuli secreto dicentes: " Dic nobis: Quando haec erunt, et quod signum adventus tui et consummationis saeculi? ".</VERS>
      <VERS vnumber="4">Et respondens Iesus dixit eis: " Videte, ne quis vos seducat.</VERS>
      <VERS vnumber="5">Multi enim venient in nomine meo dicentes: "Ego sum Christus", et multos seducent.</VERS>
      <VERS vnumber="6">Audituri enim estis proelia et opiniones proeliorum. Videte, ne turbemini; oportet enim fieri, sed nondum est finis.</VERS>
      <VERS vnumber="7">Consurget enim gens in gentem, et regnum in regnum, et erunt fames et terrae motus per loca;</VERS>
      <VERS vnumber="8">haec autem omnia initia sunt dolorum.</VERS>
      <VERS vnumber="9">Tunc tradent vos in tribulationem et occident vos, et eritis odio omnibus gentibus propter nomen meum.</VERS>
      <VERS vnumber="10">Et tunc scandalizabuntur multi et invicem tradent et odio habebunt invicem;</VERS>
      <VERS vnumber="11">et multi pseudoprophetae surgent et seducent multos.</VERS>
      <VERS vnumber="12">Et, quoniam abundavit iniquitas, refrigescet caritas multorum;</VERS>
      <VERS vnumber="13">qui autem permanserit usque in finem, hic salvus erit.</VERS>
      <VERS vnumber="14">Et praedicabitur hoc evangelium regni in universo orbe in testimonium omnibus gentibus; et tunc veniet consummatio.</VERS>
      <VERS vnumber="15">Cum ergo videritis abominationem desolationis, quae dicta est a Daniele propheta, stantem in loco sancto, qui legit, intellegat:</VERS>
      <VERS vnumber="16">tunc qui in Iudaea sunt, fugiant ad montes;</VERS>
      <VERS vnumber="17">qui in tecto, non descendat tollere aliquid de domo sua;</VERS>
      <VERS vnumber="18">et, qui in agro, non revertatur tollere pallium suum.</VERS>
      <VERS vnumber="19">Vae autem praegnantibus et nutrientibus in illis diebus!</VERS>
      <VERS vnumber="20">Orate autem, ut non fiat fuga vestra hieme vel sabbato:</VERS>
      <VERS vnumber="21">erit enim tunc tribulatio magna, qualis non fuit ab initio mundi usque modo neque fiet.</VERS>
      <VERS vnumber="22">Et nisi breviati fuissent dies illi, non fieret salva omnis caro; sed propter electos breviabuntur dies illi.</VERS>
      <VERS vnumber="23">Tunc si quis vobis dixerit: "Ecce hic Christus" aut: "Hic", nolite credere.</VERS>
      <VERS vnumber="24">Surgent enim pseudochristi et pseudoprophetae et dabunt signa magna et prodigia, ita ut in errorem inducantur, si fieri potest, etiam electi.</VERS>
      <VERS vnumber="25">Ecce praedixi vobis.</VERS>
      <VERS vnumber="26">Si ergo dixerint vobis: "Ecce in deserto est", nolite exire; "Ecce in penetralibus", nolite credere;</VERS>
      <VERS vnumber="27">sicut enim fulgur exit ab oriente et paret usque in occidentem, ita erit adventus Filii hominis.</VERS>
      <VERS vnumber="28">Ubicumque fuerit corpus, illuc congregabuntur aquilae.</VERS>
      <VERS vnumber="29">Statim autem post tribulationem dierum illorum, sol obscurabitur, et luna non dabit lumen suum, et stellae cadent de caelo, et virtutes caelorum commovebuntur.</VERS>
      <VERS vnumber="30">Et tunc parebit signum Filii hominis in caelo, et tunc plangent omnes tribus terrae et videbunt Filium hominis venientem in nubibus caeli cum virtute et gloria multa;</VERS>
      <VERS vnumber="31">et mittet angelos suos cum tuba magna, et congregabunt electos eius a quattuor ventis, a summis caelorum usque ad terminos eorum.</VERS>
      <VERS vnumber="32">Ab arbore autem fici discite parabolam: cum iam ramus eius tener fuerit, et folia nata, scitis quia prope est aestas.</VERS>
      <VERS vnumber="33">Ita et vos, cum videritis haec omnia, scitote quia prope est in ianuis.</VERS>
      <VERS vnumber="34">Amen dico vobis: Non praeteribit haec generatio, donec omnia haec fiant.</VERS>
      <VERS vnumber="35">Caelum et terra transibunt, verba vero mea non praeteribunt.</VERS>
      <VERS vnumber="36">De die autem illa et hora nemo scit, neque angeli caelorum neque Filius, nisi Pater solus.</VERS>
      <VERS vnumber="37">Sicut enim dies Noe, ita erit adventus Filii hominis.</VERS>
      <VERS vnumber="38">Sicut enim erant in diebus ante diluvium comedentes et bibentes, nubentes et nuptum tradentes, usque ad eum diem, quo introivit in arcam Noe,</VERS>
      <VERS vnumber="39">et non cognoverunt, donec venit diluvium et tulit omnes, ita erit et adventus Filii hominis.</VERS>
      <VERS vnumber="40">Tunc duo erunt in agro: unus assumitur, et unus relinquitur;</VERS>
      <VERS vnumber="41">duae molentes in mola: una assumitur, et una relinquitur.</VERS>
      <VERS vnumber="42">Vigilate ergo, quia nescitis qua die Dominus vester venturus sit.</VERS>
      <VERS vnumber="43">Illud autem scitote quoniam si sciret pater familias qua hora fur venturus esset, vigilaret utique et non sineret perfodi domum suam.</VERS>
      <VERS vnumber="44">Ideo et vos estote parati, quia, qua nescitis hora, Filius hominis venturus est.</VERS>
      <VERS vnumber="45">Quis putas est fidelis servus et prudens, quem constituit dominus supra familiam suam, ut det illis cibum in tempore?</VERS>
      <VERS vnumber="46">Beatus ille servus, quem cum venerit dominus eius, invenerit sic facientem.</VERS>
      <VERS vnumber="47">Amen dico vobis quoniam super omnia bona sua constituet eum.</VERS>
      <VERS vnumber="48">Si autem dixerit malus servus ille in corde suo: "Moram facit dominus meus venire",</VERS>
      <VERS vnumber="49">et coeperit percutere conservos suos, manducet autem et bibat cum ebriis,</VERS>
      <VERS vnumber="50">veniet dominus servi illius in die, qua non sperat, et in hora, qua ignorat,</VERS>
      <VERS vnumber="51">et dividet eum partemque eius ponet cum hypocritis; illic erit fletus et stridor dentium.</VERS>
    </CHAPTER>
    <CHAPTER cnumber="25">
      <VERS vnumber="1">Tunc simile erit regnum cae lorum decem virginibus, quae accipientes lampades suas exierunt obviam sponso.</VERS>
      <VERS vnumber="2">Quinque autem ex eis erant fatuae, et quinque prudentes.</VERS>
      <VERS vnumber="3">Fatuae enim, acceptis lampadibus suis, non sumpserunt oleum secum;</VERS>
      <VERS vnumber="4">prudentes vero acceperunt oleum in vasis cum lampadibus suis.</VERS>
      <VERS vnumber="5">Moram autem faciente sponso, dormitaverunt omnes et dormierunt.</VERS>
      <VERS vnumber="6">Media autem nocte clamor factus est: "Ecce sponsus! Exite obviam ei".</VERS>
      <VERS vnumber="7">Tunc surrexerunt omnes virgines illae et ornaverunt lampades suas.</VERS>
      <VERS vnumber="8">Fatuae autem sapientibus dixerunt: "Date nobis de oleo vestro, quia lampades nostrae exstinguuntur".</VERS>
      <VERS vnumber="9">Responderunt prudentes dicentes: "Ne forte non sufficiat nobis et vobis, ite potius ad vendentes et emite vobis".</VERS>
      <VERS vnumber="10">Dum autem irent emere, venit sponsus, et quae paratae erant, intraverunt cum eo ad nuptias; et clausa est ianua.</VERS>
      <VERS vnumber="11">Novissime autem veniunt et reliquae virgines dicentes: "Domine, domine, aperi nobis".</VERS>
      <VERS vnumber="12">At ille respondens ait: "Amen dico vobis: Nescio vos".</VERS>
      <VERS vnumber="13">Vigilate itaque, quia nescitis diem neque horam.</VERS>
      <VERS vnumber="14">Sicut enim homo peregre proficiscens vocavit servos suos et tradidit illis bona sua.</VERS>
      <VERS vnumber="15">Et uni dedit quinque talenta, alii autem duo, alii vero unum, unicuique secundum propriam virtutem, et profectus est. Statim</VERS>
      <VERS vnumber="16">abiit, qui quinque talenta acceperat, et operatus est in eis et lucratus est alia quinque;</VERS>
      <VERS vnumber="17">similiter qui duo acceperat, lucratus est alia duo.</VERS>
      <VERS vnumber="18">Qui autem unum acceperat, abiens fodit in terra et abscondit pecuniam domini sui.</VERS>
      <VERS vnumber="19">Post multum vero temporis venit dominus servorum illorum et ponit rationem cum eis.</VERS>
      <VERS vnumber="20">Et accedens, qui quinque talenta acceperat, obtulit alia quinque talenta dicens: "Domine, quinque talenta tradidisti mihi; ecce alia quinque superlucratus sum".</VERS>
      <VERS vnumber="21">Ait illi dominus eius: "Euge, serve bone et fidelis. Super pauca fuisti fidelis; supra multa te constituam: intra in gaudium domini tui".</VERS>
      <VERS vnumber="22">Accessit autem et qui duo talenta acceperat, et ait: "Domine, duo talenta tradidisti mihi; ecce alia duo lucratus sum".</VERS>
      <VERS vnumber="23">Ait illi dominus eius: "Euge, serve bone et fidelis. Super pauca fuisti fidelis; supra multa te constituam: intra in gaudium domini tui".</VERS>
      <VERS vnumber="24">Accedens autem et qui unum talentum acceperat, ait: "Domine, novi te quia homo durus es: metis, ubi non seminasti, et congregas, ubi non sparsisti;</VERS>
      <VERS vnumber="25">et timens abii et abscondi talentum tuum in terra. Ecce habes, quod tuum est".</VERS>
      <VERS vnumber="26">Respondens autem dominus eius dixit ei: "Serve male et piger! Sciebas quia meto, ubi non seminavi, et congrego, ubi non sparsi?</VERS>
      <VERS vnumber="27">Oportuit ergo te mittere pecuniam meam nummulariis, et veniens ego recepissem, quod meum est cum usura.</VERS>
      <VERS vnumber="28">Tollite itaque ab eo talentum et date ei, qui habet decem talenta:</VERS>
      <VERS vnumber="29">omni enim habenti dabitur, et abundabit; ei autem, qui non habet, et quod habet, auferetur ab eo.</VERS>
      <VERS vnumber="30">Et inutilem servum eicite in tenebras exteriores: illic erit fletus et stridor dentium".</VERS>
      <VERS vnumber="31">Cum autem venerit Filius hominis in gloria sua, et omnes angeli cum eo, tunc sedebit super thronum gloriae suae.</VERS>
      <VERS vnumber="32">Et congregabuntur ante eum omnes gentes; et separabit eos ab invicem, sicut pastor segregat oves ab haedis,</VERS>
      <VERS vnumber="33">et statuet oves quidem a dextris suis, haedos autem a sinistris.</VERS>
      <VERS vnumber="34">Tunc dicet Rex his, qui a dextris eius erunt: "Venite, benedicti Patris mei; possidete paratum vobis regnum a constitutione mundi.</VERS>
      <VERS vnumber="35">Esurivi enim, et dedistis mihi manducare; sitivi, et dedistis mihi bibere; hospes eram, et collegistis me;</VERS>
      <VERS vnumber="36">nudus, et operuistis me; infirmus, et visitastis me; in carcere eram, et venistis ad me".</VERS>
      <VERS vnumber="37">Tunc respondebunt ei iusti dicentes: "Domine, quando te vidimus esurientem et pavimus, aut sitientem et dedimus tibi potum?</VERS>
      <VERS vnumber="38">Quando autem te vidimus hospitem et collegimus, aut nudum et cooperuimus?</VERS>
      <VERS vnumber="39">Quando autem te vidimus infirmum aut in carcere et venimus ad te?".</VERS>
      <VERS vnumber="40">Et respondens Rex dicet illis: "Amen dico vobis: Quamdiu fecistis uni de his fratribus meis minimis, mihi fecistis".</VERS>
      <VERS vnumber="41">Tunc dicet et his, qui a sinistris erunt: "Discedite a me, maledicti, in ignem aeternum, qui praeparatus est Diabolo et angelis eius.</VERS>
      <VERS vnumber="42">Esurivi enim, et non dedistis mihi manducare; sitivi, et non dedistis mihi potum;</VERS>
      <VERS vnumber="43">hospes eram, et non collegistis me; nudus, et non operuistis me; infirmus et in carcere, et non visitastis me".</VERS>
      <VERS vnumber="44">Tunc respondebunt et ipsi dicentes: "Domine, quando te vidimus esurientem aut sitientem aut hospitem aut nudum aut infirmum vel in carcere et non ministravimus tibi?".</VERS>
      <VERS vnumber="45">Tunc respondebit illis dicens: "Amen dico vobis: Quamdiu non fecistis uni de minimis his, nec mihi fecistis".</VERS>
      <VERS vnumber="46">Et ibunt hi in supplicium aeternum, iusti autem in vitam aeternam ".</VERS>
    </CHAPTER>
    <CHAPTER cnumber="26">
      <VERS vnumber="1">Et factum est, cum consum masset Iesus sermones hos omnes, dixit discipulis suis:</VERS>
      <VERS vnumber="2">" Scitis quia post biduum Pascha fiet, et Filius hominis traditur, ut crucifigatur ".</VERS>
      <VERS vnumber="3">Tunc congregati sunt principes sacerdotum et seniores populi in aulam principis sacerdotum, qui dicebatur Caiphas,</VERS>
      <VERS vnumber="4">et consilium fecerunt, ut Iesum dolo tenerent et occiderent;</VERS>
      <VERS vnumber="5">dicebant autem: " Non in die festo, ne tumultus fiat in populo ".</VERS>
      <VERS vnumber="6">Cum autem esset Iesus in Bethania, in domo Simonis leprosi,</VERS>
      <VERS vnumber="7">accessit ad eum mulier habens alabastrum unguenti pretiosi et effudit super caput ipsius recumbentis.</VERS>
      <VERS vnumber="8">Videntes autem discipuli, indignati sunt dicentes: " Ut quid perditio haec?</VERS>
      <VERS vnumber="9">Potuit enim istud venumdari multo et dari pauperibus ".</VERS>
      <VERS vnumber="10">Sciens autem Iesus ait illis: " Quid molesti estis mulieri? Opus enim bonum operata est in me;</VERS>
      <VERS vnumber="11">nam semper pauperes habetis vobiscum, me autem non semper habetis.</VERS>
      <VERS vnumber="12">Mittens enim haec unguentum hoc supra corpus meum, ad sepeliendum me fecit.</VERS>
      <VERS vnumber="13">Amen dico vobis: Ubicumque praedicatum fuerit hoc evangelium in toto mundo, dicetur et quod haec fecit in memoriam eius ".</VERS>
      <VERS vnumber="14">Tunc abiit unus de Duodecim, qui dicebatur Iudas Iscariotes, ad principes sacerdotum</VERS>
      <VERS vnumber="15">et ait: " Quid vultis mihi dare, et ego vobis eum tradam? ". At illi constituerunt ei triginta argenteos.</VERS>
      <VERS vnumber="16">Et exinde quaerebat opportunitatem, ut eum traderet.</VERS>
      <VERS vnumber="17">Prima autem Azymorum accesserunt discipuli ad Iesum dicentes: " Ubi vis paremus tibi comedere Pascha? ".</VERS>
      <VERS vnumber="18">Ille autem dixit: " Ite in civitatem ad quendam et dicite ei: "Magister dicit: Tempus meum prope est; apud te facio Pascha cum discipulis meis" ".</VERS>
      <VERS vnumber="19">Et fecerunt discipuli, sicut constituit illis Iesus, et paraverunt Pascha.</VERS>
      <VERS vnumber="20">Vespere autem facto, discumbebat cum Duodecim.</VERS>
      <VERS vnumber="21">Et edentibus illis, dixit: " Amen dico vobis: Unus vestrum me traditurus est ".</VERS>
      <VERS vnumber="22">Et contristati valde, coeperunt singuli dicere ei: " Numquid ego sum, Domine? ".</VERS>
      <VERS vnumber="23">At ipse respondens ait: " Qui intingit mecum manum in paropside, hic me tradet.</VERS>
      <VERS vnumber="24">Filius quidem hominis vadit, sicut scriptum est de illo; vae autem homini illi, per quem Filius hominis traditur! Bonum erat ei, si natus non fuisset homo ille ".</VERS>
      <VERS vnumber="25">Respondens autem Iudas, qui tradidit eum, dixit: " Numquid ego sum, Rabbi? ". Ait illi: " Tu dixisti ".</VERS>
      <VERS vnumber="26">Cenantibus autem eis, accepit Iesus panem et benedixit ac fregit deditque discipulis et ait: " Accipite, comedite: hoc est corpus meum ".</VERS>
      <VERS vnumber="27">Et accipiens calicem, gratias egit et dedit illis dicens: " Bibite ex hoc omnes:</VERS>
      <VERS vnumber="28">hic est enim sanguis meus novi testamenti, qui pro multis effunditur in remissionem peccatorum.</VERS>
      <VERS vnumber="29">Dico autem vobis: Non bibam amodo de hoc genimine vitis usque in diem illum, cum illud bibam vobiscum novum in regno Patris mei ".</VERS>
      <VERS vnumber="30">Et hymno dicto, exierunt in montem Oliveti.</VERS>
      <VERS vnumber="31">Tunc dicit illis Iesus: " Omnes vos scandalum patiemini in me in ista nocte. Scriptum est enim: "Percutiam pastorem, et dispergentur oves gregis".</VERS>
      <VERS vnumber="32">Postquam autem resurrexero, praecedam vos in Galilaeam ".</VERS>
      <VERS vnumber="33">Respondens autem Petrus ait illi: " Et si omnes scandalizati fuerint in te, ego numquam scandalizabor ".</VERS>
      <VERS vnumber="34">Ait illi Iesus: " Amen dico tibi: In hac nocte, antequam gallus cantet, ter me negabis ".</VERS>
      <VERS vnumber="35">Ait illi Petrus: " Etiam si oportuerit me mori tecum, non te negabo ". Similiter et omnes discipuli dixerunt.</VERS>
      <VERS vnumber="36">Tunc venit Iesus cum illis in praedium, quod dicitur Gethsemani. Et dicit discipulis: " Sedete hic, donec vadam illuc et orem ".</VERS>
      <VERS vnumber="37">Et assumpto Petro et duobus filiis Zebedaei, coepit contristari et maestus esse.</VERS>
      <VERS vnumber="38">Tunc ait illis: " Tristis est anima mea usque ad mortem; sustinete hic et vigilate mecum ".</VERS>
      <VERS vnumber="39">Et progressus pusillum, procidit in faciem suam orans et dicens: " Pater mi, si possibile est, transeat a me calix iste; verumtamen non sicut ego volo, sed sicut tu ".</VERS>
      <VERS vnumber="40">Et venit ad discipulos et invenit eos dormientes; et dicit Petro: " Sic non potuistis una hora vigilare mecum?</VERS>
      <VERS vnumber="41">Vigilate et orate, ut non intretis in tentationem; spiritus quidem promptus est, caro autem infirma ".</VERS>
      <VERS vnumber="42">Iterum secundo abiit et oravit dicens: " Pater mi, si non potest hoc transire, nisi bibam illud, fiat voluntas tua ".</VERS>
      <VERS vnumber="43">Et venit iterum et invenit eos dormientes: erant enim oculi eorum gravati.</VERS>
      <VERS vnumber="44">Et relictis illis, iterum abiit et oravit tertio, eundem sermonem iterum dicens.</VERS>
      <VERS vnumber="45">Tunc venit ad discipulos et dicit illis: " Dormite iam et requiescite; ecce appropinquavit hora, et Filius hominis traditur in manus peccatorum.</VERS>
      <VERS vnumber="46">Surgite, eamus; ecce appropinquavit, qui me tradit ".</VERS>
      <VERS vnumber="47">Et adhuc ipso loquente, ecce Iudas, unus de Duodecim, venit, et cum eo turba multa cum gladiis et fustibus, missi a principibus sacerdotum et senioribus populi.</VERS>
      <VERS vnumber="48">Qui autem tradidit eum, dedit illis signum dicens: " Quemcumque osculatus fuero, ipse est; tenete eum! ".</VERS>
      <VERS vnumber="49">Et confestim accedens ad Iesum dixit: " Ave, Rabbi! " et osculatus est eum.</VERS>
      <VERS vnumber="50">Iesus autem dixit illi: " Amice, ad quod venisti! ". Tunc accesserunt et manus iniecerunt in Iesum et tenuerunt eum.</VERS>
      <VERS vnumber="51">Et ecce unus ex his, qui erant cum Iesu, extendens manum exemit gladium suum et percutiens servum principis sacerdotum amputavit auriculam eius.</VERS>
      <VERS vnumber="52">Tunc ait illi Iesus: " Converte gladium tuum in locum suum. Omnes enim, qui acceperint gladium, gladio peribunt.</VERS>
      <VERS vnumber="53">An putas quia non possum rogare Patrem meum, et exhibebit mihi modo plus quam duodecim legiones angelorum?</VERS>
      <VERS vnumber="54">Quomodo ergo implebuntur Scripturae quia sic oportet fieri? ".</VERS>
      <VERS vnumber="55">In illa hora dixit Iesus turbis: " Tamquam ad latronem existis cum gladiis et fustibus comprehendere me? Cotidie sedebam docens in templo, et non me tenuistis ".</VERS>
      <VERS vnumber="56">Hoc autem totum factum est, ut implerentur scripturae Prophetarum. Tunc discipuli omnes, relicto eo, fugerunt.</VERS>
      <VERS vnumber="57">Illi autem tenentes Iesum duxerunt ad Caipham principem sacerdotum, ubi scribae et seniores convenerant.</VERS>
      <VERS vnumber="58">Petrus autem sequebatur eum a longe usque in aulam principis sacerdotum; et ingressus intro sede bat cum ministris, ut videret finem.</VERS>
      <VERS vnumber="59">Principes autem sacerdotum et omne concilium quaerebant falsum testimonium contra Iesum, ut eum morti traderent,</VERS>
      <VERS vnumber="60">et non invenerunt, cum multi falsi testes accessissent. Novissime autem venientes duo</VERS>
      <VERS vnumber="61">dixerunt: " Hic dixit: "Possum destruere templum Dei et post triduum aedificare illud" ".</VERS>
      <VERS vnumber="62">Et surgens princeps sacerdotum ait illi: " Nihil respondes? Quid isti adversum te testificantur? ".</VERS>
      <VERS vnumber="63">Iesus autem tacebat. Et princeps sacerdotum ait illi: " Adiuro te per Deum vivum, ut dicas nobis, si tu es Christus Filius Dei ".</VERS>
      <VERS vnumber="64">Dicit illi Iesus: " Tu dixisti. Verumtamen dico vobis: Amodo videbitis Filium hominis sedentem a dextris Virtutis et venientem in nubibus caeli.</VERS>
      <VERS vnumber="65">Tunc princeps sacerdotum scidit vestimenta sua dicens: " Blasphemavit! Quid adhuc egemus testibus? Ecce nunc audistis blasphemiam.</VERS>
      <VERS vnumber="66">Quid vobis videtur? ". Illi autem respondentes dixerunt: " Reus est mortis! ".</VERS>
      <VERS vnumber="67">Tunc exspuerunt in faciem eius et colaphis eum ceciderunt; alii autem palmas in faciem ei dederunt</VERS>
      <VERS vnumber="68">dicentes: " Prophetiza nobis, Christe: Quis est, qui te percussit? ".</VERS>
      <VERS vnumber="69">Petrus vero sedebat foris in atrio; et accessit ad eum una ancilla dicens: " Et tu cum Iesu Galilaeo eras! ".</VERS>
      <VERS vnumber="70">At ille negavit coram omnibus dicens: " Nescio quid dicis! ".</VERS>
      <VERS vnumber="71">Exeunte autem illo ad ianuam, vidit eum alia et ait his, qui erant ibi: Hic erat cum Iesu Nazareno! ".</VERS>
      <VERS vnumber="72">Et iterum negavit cum iuramento: " Non novi hominem! ".</VERS>
      <VERS vnumber="73">Post pusillum autem accesserunt, qui stabant, et dixerunt Petro: " Vere et tu ex illis es, nam et loquela tua manifestum te facit ".</VERS>
      <VERS vnumber="74">Tunc coepit detestari et iurare: " Non novi hominem! ". Et continuo gallus cantavit;</VERS>
      <VERS vnumber="75">et recordatus est Petrus verbi Iesu, quod dixerat: " Priusquam gallus cantet, ter me negabis ". Et egressus foras ploravit amare.</VERS>
    </CHAPTER>
    <CHAPTER cnumber="27">
      <VERS vnumber="1">Mane autem facto, consi lium inierunt omnes princi pes sacerdotum et seniores populi adversus Iesum, ut eum morti traderent.</VERS>
      <VERS vnumber="2">Et vinctum adduxerunt eum et tradiderunt Pilato praesidi.</VERS>
      <VERS vnumber="3">Tunc videns Iudas, qui eum tradidit, quod damnatus esset, paenitentia ductus, rettulit triginta argenteos principibus sacerdotum et senioribus</VERS>
      <VERS vnumber="4">dicens: " Peccavi tradens sanguinem innocentem ". At illi dixerunt: " Quid ad nos? Tu videris! ".</VERS>
      <VERS vnumber="5">Et proiectis argenteis in templo, recessit et abiens laqueo se suspendit.</VERS>
      <VERS vnumber="6">Principes autem sacerdotum, acceptis argenteis, dixerunt: " Non licet mittere eos in corbanam, quia pretium sanguinis est ".</VERS>
      <VERS vnumber="7">Consilio autem inito, emerunt ex illis agrum Figuli in sepulturam peregrinorum.</VERS>
      <VERS vnumber="8">Propter hoc vocatus est ager ille ager Sanguinis usque in hodiernum diem.</VERS>
      <VERS vnumber="9">Tunc impletum est quod dictum est per Ieremiam prophetam di centem: " Et acceperunt triginta argenteos, pretium appretiati quem appretiaverunt a filiis Israel,</VERS>
      <VERS vnumber="10">et dederunt eos in agrum Figuli, sicut constituit mihi Dominus ".</VERS>
      <VERS vnumber="11">Iesus autem stetit ante praesidem; et interrogavit eum praeses dicens: Tu es Rex Iudaeorum? ". Dixit autem Iesus: " Tu dicis ".</VERS>
      <VERS vnumber="12">Et cum accusaretur a principibus sacerdotum et senioribus, nihil respondit.</VERS>
      <VERS vnumber="13">Tunc dicit illi Pilatus: " Non audis quanta adversum te dicant testimonia? ".</VERS>
      <VERS vnumber="14">Et non respondit ei ad ullum verbum, ita ut miraretur praeses vehementer.</VERS>
      <VERS vnumber="15">Per diem autem sollemnem consueverat praeses dimittere turbae unum vinctum, quem voluissent.</VERS>
      <VERS vnumber="16">Habebant autem tunc vinctum insignem, qui dicebatur Barabbas.</VERS>
      <VERS vnumber="17">Congregatis ergo illis dixit Pilatus: " Quem vultis dimittam vobis: Barabbam an Iesum, qui dicitur Christus? ".</VERS>
      <VERS vnumber="18">Sciebat enim quod per invidiam tradidissent eum.</VERS>
      <VERS vnumber="19">Sedente autem illo pro tribunali, misit ad illum uxor eius dicens: " Nihil tibi et iusto illi. Multa enim passa sum hodie per visum propter eum.</VERS>
      <VERS vnumber="20">Principes autem sacerdotum et seniores persuaserunt turbis, ut peterent Barabbam, Iesum vero perderent.</VERS>
      <VERS vnumber="21">Respondens autem praeses ait illis: " Quem vultis vobis de duobus dimittam? ". At illi dixerunt: " Barabbam! ".</VERS>
      <VERS vnumber="22">Dicit illis Pilatus: " Quid igitur faciam de Iesu, qui dicitur Christus? ". Dicunt omnes: " Crucifigatur! ".</VERS>
      <VERS vnumber="23">Ait autem: " Quid enim mali fecit? ". At illi magis clamabant dicentes: Crucifigatur! ".</VERS>
      <VERS vnumber="24">Videns autem Pilatus quia nihil proficeret, sed magis tumultus fieret, accepta aqua, lavit manus coram turba dicens: " Innocens ego sum a sanguine hoc; vos videritis! ".</VERS>
      <VERS vnumber="25">Et respondens universus populus dixit: " Sanguis eius super nos et super filios nostros ".</VERS>
      <VERS vnumber="26">Tunc dimisit illis Barabbam; Iesum autem flagellatum tradidit, ut crucifigeretur.</VERS>
      <VERS vnumber="27">Tunc milites praesidis suscipientes Iesum in praetorio congregaverunt ad eum universam cohortem.</VERS>
      <VERS vnumber="28">Et exuentes eum, clamydem coccineam circumdederunt ei</VERS>
      <VERS vnumber="29">et plectentes coronam de spinis posuerunt super caput eius et arundinem in dextera eius et, genu flexo ante eum, illudebant ei dicentes: " Ave, rex Iudaeorum! ".</VERS>
      <VERS vnumber="30">Et exspuentes in eum acceperunt arundinem et percutiebant caput eius.</VERS>
      <VERS vnumber="31">Et postquam illuserunt ei, exuerunt eum clamyde et induerunt eum vestimentis eius et duxerunt eum, ut crucifigerent.</VERS>
      <VERS vnumber="32">Exeuntes autem invenerunt hominem Cyrenaeum nomine Simonem; hunc angariaverunt, ut tolleret crucem eius.</VERS>
      <VERS vnumber="33">Et venerunt in locum, qui dicitur Golgotha, quod est Calvariae locus,</VERS>
      <VERS vnumber="34">et dederunt ei vinum bibere cum felle mixtum; et cum gustasset, noluit bibere.</VERS>
      <VERS vnumber="35">Postquam autem crucifixerunt eum, diviserunt vestimenta eius sortem mittentes</VERS>
      <VERS vnumber="36">et sedentes servabant eum ibi.</VERS>
      <VERS vnumber="37">Et imposuerunt super caput eius causam ipsius scriptam: " Hic est Iesus Rex Iudaeorum ".</VERS>
      <VERS vnumber="38">Tunc crucifiguntur cum eo duo latrones: unus a dextris, et unus a sinistris.</VERS>
      <VERS vnumber="39">Praetereuntes autem blasphemabant eum moventes capita sua</VERS>
      <VERS vnumber="40">et dicentes: " Qui destruis templum et in triduo illud reaedificas, salva temetipsum; si Filius Dei es, descende de cruce! ".</VERS>
      <VERS vnumber="41">Similiter et principes sacerdotum illudentes cum scribis et senioribus dicebant:</VERS>
      <VERS vnumber="42">" Alios salvos fecit, seipsum non potest salvum facere. Rex Israel est; descendat nunc de cruce, et credemus in eum.</VERS>
      <VERS vnumber="43">Confidit in Deo; liberet nunc, si vult eum. Dixit enim: "Dei Filius sum" ".</VERS>
      <VERS vnumber="44">Idipsum autem et latrones, qui crucifixi erant cum eo, improperabant ei.</VERS>
      <VERS vnumber="45">A sexta autem hora tenebrae factae sunt super universam terram usque ad horam nonam.</VERS>
      <VERS vnumber="46">Et circa horam nonam clamavit Iesus voce magna dicens: " Eli, Eli, lema sabacthani? ", hoc est: " Deus meus, Deus meus, ut quid dereliquisti me?.</VERS>
      <VERS vnumber="47">Quidam autem ex illic stantibus audientes dicebant: " Eliam vocat iste.</VERS>
      <VERS vnumber="48">Et continuo currens unus ex eis acceptam spongiam implevit aceto et imposuit arundini et dabat ei bibere.</VERS>
      <VERS vnumber="49">Ceteri vero dicebant: " Sine, videamus an veniat Elias liberans eum ".</VERS>
      <VERS vnumber="50">Iesus autem iterum clamans voce magna emisit spiritum.</VERS>
      <VERS vnumber="51">Et ecce velum templi scissum est a summo usque deorsum in duas partes, et terra mota est, et petrae scissae sunt;</VERS>
      <VERS vnumber="52">et monumenta aperta sunt, et multa corpora sanctorum, qui dormierant, surrexerunt</VERS>
      <VERS vnumber="53">et exeuntes de monumentis post resurrectionem eius venerunt in sanctam civitatem et apparuerunt multis.</VERS>
      <VERS vnumber="54">Centurio autem et, qui cum eo erant custodientes Iesum, viso terrae motu et his, quae fiebant, timuerunt valde dicentes: " Vere Dei Filius erat iste! ".</VERS>
      <VERS vnumber="55">Erant autem ibi mulieres multae a longe aspicientes, quae secutae erant Iesum a Galilaea ministrantes ei;</VERS>
      <VERS vnumber="56">inter quas erat Maria Magdalene et Maria Iacobi et Ioseph mater et mater filiorum Zebedaei.</VERS>
      <VERS vnumber="57">Cum sero autem factum esset, venit homo dives ab Arimathaea nomine Ioseph, qui et ipse discipulus erat Iesu.</VERS>
      <VERS vnumber="58">Hic accessit ad Pilatum et petiit corpus Iesu. Tunc Pilatus iussit reddi.</VERS>
      <VERS vnumber="59">Et accepto corpore, Ioseph involvit illud in sindone munda</VERS>
      <VERS vnumber="60">et posuit illud in monumento suo novo, quod exciderat in petra, et advolvit saxum magnum ad ostium monumenti et abiit.</VERS>
      <VERS vnumber="61">Erat autem ibi Maria Magdalene et altera Maria sedentes contra sepulcrum.</VERS>
      <VERS vnumber="62">Altera autem die, quae est post Parascevem, convenerunt principes sacerdotum et pharisaei ad Pilatum</VERS>
      <VERS vnumber="63">dicentes: " Domine, recordati sumus quia seductor ille dixit adhuc vivens: "Post tres dies resurgam".</VERS>
      <VERS vnumber="64">Iube ergo custodiri sepulcrum usque in diem tertium, ne forte veniant discipuli eius et furentur eum et dicant plebi: "Surrexit a mortuis", et erit novissimus error peior priore ".</VERS>
      <VERS vnumber="65">Ait illis Pilatus: " Habetis custodiam; ite, custodite, sicut scitis ".</VERS>
      <VERS vnumber="66">Illi autem abeuntes munierunt sepulcrum, signantes lapidem, cum custodia.</VERS>
    </CHAPTER>
    <CHAPTER cnumber="28">
      <VERS vnumber="1">Sero autem post sabbatum, cum illucesceret in primam sabbati, venit Maria Magdalene et altera Maria videre sepulcrum.</VERS>
      <VERS vnumber="2">Et ecce terrae motus factus est magnus: angelus enim Domini descendit de caelo et accedens revolvit lapidem et sedebat super eum.</VERS>
      <VERS vnumber="3">Erat autem aspectus eius sicut fulgur, et vestimentum eius candidum sicut nix.</VERS>
      <VERS vnumber="4">Prae timore autem eius exterriti sunt custodes et facti sunt velut mortui.</VERS>
      <VERS vnumber="5">Respondens autem angelus dixit mulieribus: " Nolite timere vos! Scio enim quod Iesum, qui crucifixus est, quaeritis.</VERS>
      <VERS vnumber="6">Non est hic: surrexit enim, sicut dixit. Venite, videte locum, ubi positus erat.</VERS>
      <VERS vnumber="7">Et cito euntes dicite discipulis eius: "Surrexit a mortuis et ecce praecedit vos in Galilaeam; ibi eum videbitis". Ecce dixi vobis ".</VERS>
      <VERS vnumber="8">Et exeuntes cito de monumento cum timore et magno gaudio cucurrerunt nuntiare discipulis eius.</VERS>
      <VERS vnumber="9">Et ecce Iesus occurrit illis dicens: " Avete ". Illae autem accesserunt et tenuerunt pedes eius et adoraverunt eum.</VERS>
      <VERS vnumber="10">Tunc ait illis Iesus: " Nolite timere; ite, nuntiate fratribus meis, ut eant in Galilaeam et ibi me videbunt ".</VERS>
      <VERS vnumber="11">Quae cum abiissent, ecce quidam de custodia venerunt in civitatem et nuntiaverunt principibus sacerdotum omnia, quae facta fuerant.</VERS>
      <VERS vnumber="12">Et congregati cum senioribus, consilio accepto, pecuniam copiosam dederunt militibus</VERS>
      <VERS vnumber="13">dicentes: " Dicite: "Discipuli eius nocte venerunt et furati sunt eum, nobis dormientibus".</VERS>
      <VERS vnumber="14">Et si hoc auditum fuerit a praeside, nos suadebimus ei et securos vos faciemus ".</VERS>
      <VERS vnumber="15">At illi, accepta pecunia, fecerunt, sicut erant docti. Et divulgatum est verbum istud apud Iudaeos usque in hodiernum diem.</VERS>
      <VERS vnumber="16">Undecim autem discipuli abierunt in Galilaeam, in montem ubi constituerat illis Iesus,</VERS>
      <VERS vnumber="17">et videntes eum adoraverunt; quidam autem dubitaverunt.</VERS>
      <VERS vnumber="18">Et accedens Iesus locutus est eis dicens: " Data est mihi omnis potestas in caelo et in terra.</VERS>
      <VERS vnumber="19">Euntes ergo docete omnes gentes, baptizantes eos in nomine Patris et Filii et Spiritus Sancti,</VERS>
      <VERS vnumber="20">docentes eos servare omnia, quaecumque mandavi vobis. Et ecce ego vobiscum sum omnibus diebus usque ad consummationem saeculi ".</VERS>
    </CHAPTER>
  </BIBLEBOOK>
</XMLBIBLE>

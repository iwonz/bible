<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="63" bname="Epistula II Ioannis">
    <CHAPTER cnumber="1">
      <VERS vnumber="1">Presbyter electae dominae et filiis eius, quos ego diligo in veritate, et non ego solus, sed et omnes, qui noverunt veritatem,</VERS>
      <VERS vnumber="2">propter veritatem, quae permanet in nobis et nobiscum erit in sempiternum.</VERS>
      <VERS vnumber="3">Erit nobiscum gratia, misericordia, pax a Deo Patre et a Iesu Christo, Filio Patris, in veritate et caritate.</VERS>
      <VERS vnumber="4">Gavisus sum valde, quoniam inveni de filiis tuis ambulantes in veritate, sicut mandatum accepimus a Patre.</VERS>
      <VERS vnumber="5">Et nunc rogo te, domina, non tamquam mandatum novum scribens tibi, sed quod habuimus ab initio, ut diligamus alterutrum.</VERS>
      <VERS vnumber="6">Et haec est caritas, ut ambulemus secundum mandata eius; hoc mandatum est, quemadmodum audistis ab initio, ut in eo ambuletis.</VERS>
      <VERS vnumber="7">Quoniam multi seductores prodierunt in mundum, qui non confitentur Iesum Christum venientem in carne; hic est seductor et antichristus.</VERS>
      <VERS vnumber="8">Videte vosmetipsos, ne perdatis, quae operati estis, sed ut mercedem plenam accipiatis.</VERS>
      <VERS vnumber="9">Omnis, qui ultra procedit et non manet in doctrina Christi, Deum non habet; qui permanet in doctri na, hic et Patrem et Filium habet.</VERS>
      <VERS vnumber="10">Si quis venit ad vos et hanc doctrinam non affert, nolite accipere eum in domum nec " Ave " ei dixeritis;</VERS>
      <VERS vnumber="11">qui enim dicit illi: " Ave ", communicat operibus illius malignis.</VERS>
      <VERS vnumber="12">Plura habens vobis scribere, nolui per chartam et atramentum; spero enim me futurum apud vos, et os ad os loqui, ut gaudium nostrum plenum sit.</VERS>
      <VERS vnumber="13">Salutant te filii sororis tuae electae.</VERS>
    </CHAPTER>
  </BIBLEBOOK>
</XMLBIBLE>

<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="51" bname="Epistula ad Colossenses">
    <CHAPTER cnumber="1">
      <VERS vnumber="1">Paulus, apostolus Christi Iesu per voluntatem Dei, et Timo theus frater</VERS>
      <VERS vnumber="2">his, qui sunt Colossis, sanctis et fidelibus fratribus in Christo: gratia vobis et pax a Deo Patre nostro.</VERS>
      <VERS vnumber="3">Gratias agimus Deo Patri Domini nostri Iesu Christi semper pro vobis orantes,</VERS>
      <VERS vnumber="4">audientes fidem vestram in Christo Iesu et dilectionem, quam habetis in sanctos omnes,</VERS>
      <VERS vnumber="5">propter spem, quae reposita est vobis in caelis, quam ante audistis in verbo veritatis evangelii,</VERS>
      <VERS vnumber="6">quod pervenit ad vos, sicut et in universo mundo est fructificans et crescens, sicut et in vobis, ex ea die, qua audistis et cognovistis gratiam Dei in veritate;</VERS>
      <VERS vnumber="7">sicut didicistis ab Epaphra carissimo conservo nostro, qui est fidelis pro nobis minister Christi,</VERS>
      <VERS vnumber="8">qui etiam manifestavit nobis dilectionem vestram in Spiritu.</VERS>
      <VERS vnumber="9">Ideo et nos, ex qua die audivimus, non cessamus pro vobis orantes et postulantes, ut impleamini agnitione voluntatis eius in omni sapientia et intellectu spiritali,</VERS>
      <VERS vnumber="10">ut ambuletis digne Domino per omnia placentes, in omni opere bono fructificantes et crescentes in scientia Dei,</VERS>
      <VERS vnumber="11">in omni virtute confortati secundum potentiam claritatis eius in omnem patientiam et longanimitatem, cum gaudio</VERS>
      <VERS vnumber="12">gratias agentes Patri,qui idoneos vos fecit in partem sortis sanctorum in lumine;</VERS>
      <VERS vnumber="13">qui eripuit nos de potestate tenebrarumet transtulit in regnum Filii dilectionis suae,</VERS>
      <VERS vnumber="14">in quo habemus redemptionem,remissionem peccatorum;</VERS>
      <VERS vnumber="15">qui est imago Dei invisibilis,primogenitus omnis creaturae,</VERS>
      <VERS vnumber="16">quia in ipso condita sunt universa in caelis et in terra,visibilia et invisibilia,sive throni sive dominationessive principatus sive potestates.Omnia per ipsum et in ipsum creata sunt,</VERS>
      <VERS vnumber="17">et ipse est ante omnia,et omnia in ipso constant.</VERS>
      <VERS vnumber="18">Et ipse est caput corporis ecclesiae;qui est principium, primogenitus ex mortuis,ut sit in omnibus ipse primatum tenens,</VERS>
      <VERS vnumber="19">quia in ipso complacuit omnem plenitudinem habitare</VERS>
      <VERS vnumber="20">et per eum reconciliare omnia in ipsum,pacificans per sanguinem crucis eius,sive quae in terris sive quae in caelis sunt.</VERS>
      <VERS vnumber="21">Et vos, cum essetis aliquando alienati et inimici sensu in operibus malis,</VERS>
      <VERS vnumber="22">nunc autem reconciliavit in corpore carnis eius per mortem exhibere vos sanctos et immaculatos et irreprehensibiles coram ipso;</VERS>
      <VERS vnumber="23">si tamen permanetis in fide fundati et stabiles et immobiles a spe evangelii, quod audistis, quod praedicatum est in universa creatura, quae sub caelo est, cuius factus sum ego Paulus minister.</VERS>
      <VERS vnumber="24">Nunc gaudeo in passionibus pro vobis et adimpleo, ea quae desunt passionum Christi in carne mea pro corpore eius, quod est ecclesia,</VERS>
      <VERS vnumber="25">cuius factus sum ego minister secundum dispensationem Dei, quae data est mihi in vos, ut impleam verbum Dei;</VERS>
      <VERS vnumber="26">mysterium, quod absconditum fuit a saeculis et generationibus, nunc autem manifestatum est sanctis eius,</VERS>
      <VERS vnumber="27">quibus voluit Deus notas facere divitias gloriae mysterii huius in gentibus, quod est Christus in vobis, spes gloriae;</VERS>
      <VERS vnumber="28">quem nos annuntiamus, commonentes omnem hominem et docentes omnem hominem in omni sapientia, ut exhibeamus omnem hominem perfectum in Christo;</VERS>
      <VERS vnumber="29">ad quod et laboro certando secundum operationem eius, quae operatur in me in virtute.</VERS>
    </CHAPTER>
    <CHAPTER cnumber="2">
      <VERS vnumber="1">Volo enim vos scire qualem sollicitudinem habeam pro vo bis et pro his, qui sunt Laodiciae, et quicumque non viderunt faciem meam in carne,</VERS>
      <VERS vnumber="2">ut consolentur corda ipsorum instructi in caritate et in omnes divitias plenitudinis intellectus, in agnitionem mysterii Dei, Christi,</VERS>
      <VERS vnumber="3">in quo sunt omnes thesauri sapientiae et scientiae absconditi.</VERS>
      <VERS vnumber="4">Hoc dico, ut nemo vos decipiat in subtilitate sermonum.</VERS>
      <VERS vnumber="5">Nam etsi corpore absens sum, sed spiritu vobiscum sum, gaudens et videns ordinem vestrum et firmamentum eius, quae in Christum est, fidei vestrae.</VERS>
      <VERS vnumber="6">Sicut ergo accepistis Christum Iesum Dominum, in ipso ambulate,</VERS>
      <VERS vnumber="7">radicati et superaedificati in ipso et confirmati fide, sicut didicistis, abundantes in gratiarum actione.</VERS>
      <VERS vnumber="8">Videte, ne quis vos depraedetur per philosophiam et inanem fallaciam secundum traditionem hominum, secundum elementa mundi et non secundum Christum;</VERS>
      <VERS vnumber="9">quia in ipso inhabitat omnis plenitudo divinitatis corporaliter,</VERS>
      <VERS vnumber="10">et estis in illo repleti, qui est caput omnis principatus et potestatis;</VERS>
      <VERS vnumber="11">in quo et circumcisi estis circumcisione non manufacta in exspoliatione corporis carnis, in circumcisione Christi;</VERS>
      <VERS vnumber="12">consepulti ei in baptismo, in quo et conresuscitati estis per fidem operationis Dei, qui suscitavit illum a mortuis;</VERS>
      <VERS vnumber="13">et vos, cum mortui essetis in delictis et praeputio carnis vestrae, convivificavit cum illo, donans nobis omnia delicta,</VERS>
      <VERS vnumber="14">delens, quod adversum nos erat, chirographum decretis, quod erat contrarium nobis, et ipsum tulit de medio affigens illud cruci;</VERS>
      <VERS vnumber="15">exspolians principatus et potestates traduxit confidenter, triumphans illos in semetipso.</VERS>
      <VERS vnumber="16">Nemo ergo vos iudicet in cibo aut in potu aut ex parte diei festi aut neomeniae aut sabbatorum,</VERS>
      <VERS vnumber="17">quae sunt umbra futurorum, corpus autem Christi.</VERS>
      <VERS vnumber="18">Nemo vos bravio defraudet complacens sibi in humilitate et religione angelorum propter ea, quae vidit, ingrediens, frustra inflatus sensu carnis suae</VERS>
      <VERS vnumber="19">et non tenens caput, ex quo totum corpus per nexus et coniunctiones subministratum et compaginatum crescit in augmentum Dei.</VERS>
      <VERS vnumber="20">Si mortui estis cum Christo ab elementis mundi, quid tamquam viventes in mundo decretis subicimini:</VERS>
      <VERS vnumber="21">" Ne tetigeris neque gustaveris neque contrectaveris ",</VERS>
      <VERS vnumber="22">quae sunt omnia in corruptionem ipso usu secundum praecepta et doctrinas hominum?</VERS>
      <VERS vnumber="23">Quae sunt rationem quidem habentia sapientiae in superstitione et humilitate, et non parcendo corpori, non in honore aliquo ad saturitatem carnis.</VERS>
    </CHAPTER>
    <CHAPTER cnumber="3">
      <VERS vnumber="1">Igitur, si conresurrexistis Chri sto, quae sursum sunt quaerite, ubi Christus est in dextera Dei sedens;</VERS>
      <VERS vnumber="2">quae sursum sunt sapite, non quae supra terram.</VERS>
      <VERS vnumber="3">Mortui enim estis, et vita vestra abscondita est cum Christo in Deo!</VERS>
      <VERS vnumber="4">Cum Christus apparuerit, vita vestra, tunc et vos apparebitis cum ipso in gloria.</VERS>
      <VERS vnumber="5">Mortificate ergo membra, quae sunt super terram: fornicationem, immunditiam, libidinem, concupiscentiam malam et avaritiam, quae est simulacrorum servitus,</VERS>
      <VERS vnumber="6">propter quae venit ira Dei super filios incredulitatis;</VERS>
      <VERS vnumber="7">in quibus et vos ambulastis aliquando, cum viveretis in illis.</VERS>
      <VERS vnumber="8">Nunc autem deponite et vos omnia: iram, indignationem, malitiam, blasphemiam, turpem sermonem de ore vestro;</VERS>
      <VERS vnumber="9">nolite mentiri invicem, qui exuistis vos veterem hominem cum actibus eius</VERS>
      <VERS vnumber="10">et induistis novum, eum, qui renovatur in agnitionem secundum imaginem eius, qui creavit eum,</VERS>
      <VERS vnumber="11">ubi non est Graecus et Iudaeus, circumcisio et praeputium, barbarus, Scytha, servus, liber, sed omnia et in omnibus Christus.</VERS>
      <VERS vnumber="12">Induite vos ergo, sicut electi Dei, sancti et dilecti, viscera misericordiae, benignitatem, humilitatem, mansuetudinem, longanimitatem,</VERS>
      <VERS vnumber="13">supportantes invicem et donantes vobis ipsis, si quis adversus aliquem habet querelam; sicut et Dominus donavit vobis, ita et vos;</VERS>
      <VERS vnumber="14">super omnia autem haec: caritatem, quod est vinculum perfectionis.</VERS>
      <VERS vnumber="15">Et pax Christi dominetur in cordibus vestris, ad quam et vocati estis in uno corpore. Et grati estote.</VERS>
      <VERS vnumber="16">Verbum Christi habitet in vobis abundanter, in omni sapientia docentes et commonentes vosmetipsos psalmis, hymnis, canticis spiritalibus, in gratia cantantes in cordibus vestris Deo;</VERS>
      <VERS vnumber="17">et omne, quodcumque facitis in verbo aut in opere, omnia in nomine Domini Iesu gratias agentes Deo Patri per ipsum.</VERS>
      <VERS vnumber="18">Mulieres, subditae estote viris, sicut oportet in Domino.</VERS>
      <VERS vnumber="19">Viri, diligite uxores et nolite amari esse ad illas.</VERS>
      <VERS vnumber="20">Filii, oboedite parentibus per omnia; hoc enim placitum est in Domino.</VERS>
      <VERS vnumber="21">Patres, nolite ad indignationem provocare filios vestros, ut non pusillo animo fiant.</VERS>
      <VERS vnumber="22">Servi, oboedite per omnia dominis carnalibus, non ad oculum servientes, quasi hominibus placentes, sed in simplicitate cordis, timentes Dominum.</VERS>
      <VERS vnumber="23">Quodcumque facitis, ex animo operamini sicut Domino et non hominibus,</VERS>
      <VERS vnumber="24">scientes quod a Domino accipietis retributionem hereditatis. Domino Christo servite;</VERS>
      <VERS vnumber="25">qui enim iniuriam facit, recipiet id quod inique gessit, et non est personarum acceptio.</VERS>
    </CHAPTER>
    <CHAPTER cnumber="4">
      <VERS vnumber="1">Domini, quod iustum est et aequum, servis praestate, scien tes quoniam et vos Dominum habetis in caelo.</VERS>
      <VERS vnumber="2">Orationi instate, vigilantes in ea in gratiarum actione,</VERS>
      <VERS vnumber="3">orantes simul et pro nobis, ut Deus aperiat nobis ostium sermonis ad loquendum mysterium Christi, propter quod etiam vinctus sum,</VERS>
      <VERS vnumber="4">ut manifestem illud, ita ut oportet me loqui.</VERS>
      <VERS vnumber="5">In sapientia ambulate ad eos, qui foris sunt, tempus redimentes.</VERS>
      <VERS vnumber="6">Sermo vester semper sit in gratia, sale conditus, ut sciatis quomodo oporteat vos unicuique respondere.</VERS>
      <VERS vnumber="7">Quae circa me sunt, omnia vobis nota faciet Tychicus, carissimus frater et fidelis minister et conservus in Domino,</VERS>
      <VERS vnumber="8">quem misi ad vos ad hoc ipsum, ut cognoscatis, quae circa nos sunt, et consoletur corda vestra,</VERS>
      <VERS vnumber="9">cum Onesimo fideli et carissimo fratre, qui est ex vobis; omnia, quae hic aguntur, nota facient vobis.</VERS>
      <VERS vnumber="10">Salutat vos Aristarchus concaptivus meus et Marcus consobrinus Barnabae, de quo accepistis mandata - si venerit ad vos, excipite illum -</VERS>
      <VERS vnumber="11">et Iesus, qui dicitur Iustus, qui sunt ex circumcisione; hi soli adiutores in regno Dei, qui mihi fuerunt solacio.</VERS>
      <VERS vnumber="12">Salutat vos Epaphras, qui ex vobis est, servus Christi Iesu, semper certans pro vobis in orationibus, ut stetis perfecti et impleti in omni voluntate Dei.</VERS>
      <VERS vnumber="13">Testimonium enim illi perhibeo, quod habet multum laborem pro vobis et pro his, qui sunt Laodiciae et qui Hierapoli.</VERS>
      <VERS vnumber="14">Salutat vos Lucas, medicus carissimus, et Demas.</VERS>
      <VERS vnumber="15">Salutate fratres, qui sunt Laodiciae, et Nympham et, quae in domo eius est, ecclesiam.</VERS>
      <VERS vnumber="16">Et cum lecta fuerit apud vos epistula, facite ut et in Laodicensium ecclesia legatur, et eam, quae ex Laodicia est, vos quoque legatis.</VERS>
      <VERS vnumber="17">Et dicite Archippo: " Vide ministerium, quod accepisti in Domino, ut illud impleas ".</VERS>
      <VERS vnumber="18">Salutatio mea manu Pauli. Memores estote vinculorum meorum.Gratia vobiscum.</VERS>
    </CHAPTER>
  </BIBLEBOOK>
</XMLBIBLE>

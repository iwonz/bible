<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="56" bname="Epistula ad Titum">
    <CHAPTER cnumber="1">
      <VERS vnumber="1">Paulus servus Dei, apostolus autem Iesu Christi secundum fi dem electorum Dei et agnitionem veritatis, quae secundum pietatem est</VERS>
      <VERS vnumber="2">in spem vitae aeternae, quam promisit, qui non mentitur, Deus ante tempora saecularia;</VERS>
      <VERS vnumber="3">manifestavit autem temporibus suis verbum suum in praedicatione, quae credita est mihi secundum praeceptum salvatoris nostri Dei,</VERS>
      <VERS vnumber="4">Tito germano filio secundum communem fidem: gratia et pax a Deo Patre et Christo Iesu salvatore nostro.</VERS>
      <VERS vnumber="5">Huius rei gratia reliqui te Cretae, ut ea, quae desunt, corrigas et constituas per civitates presbyteros, sicut ego tibi disposui,</VERS>
      <VERS vnumber="6">si quis sine crimine est, unius uxoris vir, filios habens fideles, non in accusatione luxuriae aut non subiectos.</VERS>
      <VERS vnumber="7">Oportet enim episcopum sine crimine esse sicut Dei dispensatorem, non superbum, non iracundum, non vinolentum, non percussorem, non turpis lucri cupidum,</VERS>
      <VERS vnumber="8">sed hospitalem, benignum, sobrium, iustum, sanctum, continentem,</VERS>
      <VERS vnumber="9">amplectentem eum, qui secundum doctrinam est, fidelem sermonem, ut potens sit et exhortari in doctrina sana et eos, qui contradicunt, arguere.</VERS>
      <VERS vnumber="10">Sunt enim multi et non subiecti, vaniloqui et seductores, maxime qui de circumcisione sunt,</VERS>
      <VERS vnumber="11">quibus oportet silentium imponere, quia universas domos subvertunt docentes, quae non oportet, turpis lucri gratia.</VERS>
      <VERS vnumber="12">Dixit quidam ex illis, proprius ipsorum propheta: " Cretenses semper mendaces, malae bestiae, ventres pigri ".</VERS>
      <VERS vnumber="13">Testimonium hoc verum est. Quam ob causam increpa illos dure, ut sani sint in fide,</VERS>
      <VERS vnumber="14">non intendentes Iudaicis fabulis et mandatis hominum aversantium veritatem.</VERS>
      <VERS vnumber="15">Omnia munda mundis; coinquinatis autem et infidelibus nihil mundum, sed inquinatae sunt eorum et mens et conscientia.</VERS>
      <VERS vnumber="16">Confitentur se nosse Deum, factis autem negant, cum sunt abominati et inoboedientes et ad omne opus bonum reprobi.</VERS>
    </CHAPTER>
    <CHAPTER cnumber="2">
      <VERS vnumber="1">Tu autem loquere, quae decent sanam doctrinam.</VERS>
      <VERS vnumber="2">Senes, ut sobrii sint, pudici, prudentes, sani fide, dilectione, patientia.</VERS>
      <VERS vnumber="3">Anus similiter in habitu sanctae, non criminatrices, non vino multo deditae, bene docentes,</VERS>
      <VERS vnumber="4">ut prudentiam doceant adulescentulas, ut viros suos ament, filios diligant,</VERS>
      <VERS vnumber="5">prudentes sint, castae, domus curam habentes, benignae, subditae suis viris, ut non blasphemetur verbum Dei.</VERS>
      <VERS vnumber="6">Iuvenes similiter hortare, ut sobrii sint.</VERS>
      <VERS vnumber="7">In omnibus teipsum praebens exemplum bonorum operum, in doctrina integritatem, gravitatem,</VERS>
      <VERS vnumber="8">in verbo sano irreprehensibilem, ut is, qui ex adverso est, vereatur, nihil habens malum dicere de nobis.</VERS>
      <VERS vnumber="9">Servos dominis suis subditos esse in omnibus, placentes esse, non contradicentes,</VERS>
      <VERS vnumber="10">non fraudantes, sed omnem fidem bonam ostendentes, ut doctrinam salutaris nostri Dei ornent in omnibus.</VERS>
      <VERS vnumber="11">Apparuit enim gratia Dei salutaris omnibus hominibus</VERS>
      <VERS vnumber="12">erudiens nos, ut abnegantes impietatem et saecularia desideria sobrie et iuste et pie vivamus in hoc saeculo,</VERS>
      <VERS vnumber="13">exspectantes beatam spem et adventum gloriae magni Dei et salvatoris nostri Iesu Christi;</VERS>
      <VERS vnumber="14">qui dedit semetipsum pro nobis, ut nos redimeret ab omni iniquitate et mundaret sibi populum peculiarem, sectatorem bonorum operum.</VERS>
      <VERS vnumber="15">Haec loquere et exhortare et argue cum omni imperio. Nemo te contemnat!</VERS>
    </CHAPTER>
    <CHAPTER cnumber="3">
      <VERS vnumber="1">Admone illos principibus, pote statibus subditos esse, dicto oboedire, ad omne opus bonum paratos esse,</VERS>
      <VERS vnumber="2">neminem blasphemare, non litigiosos esse, modestos, omnem ostendentes mansuetudinem ad omnes homines.</VERS>
      <VERS vnumber="3">Eramus enim et nos aliquando insipientes, inoboedientes, errantes, servientes concupiscentiis et voluptatibus variis, in malitia et invidia agentes, odibiles, odientes invicem.</VERS>
      <VERS vnumber="4">Cum autem benignitas et humanitas apparuit salvatoris nostri Dei,</VERS>
      <VERS vnumber="5">non ex operibus iustitiae, quae fecimus nos, sed secundum suam misericordiam salvos nos fecit per lavacrum regenerationis et renovationis Spiritus Sancti,</VERS>
      <VERS vnumber="6">quem effudit super nos abunde per Iesum Christum salvatorem nostrum,</VERS>
      <VERS vnumber="7">ut iustificati gratia ipsius heredes simus secundum spem vitae aeternae.</VERS>
      <VERS vnumber="8">Fidelis sermo, et volo te de his confirmare, ut curent bonis operibus praeesse, qui crediderunt Deo. Haec sunt bona et utilia hominibus;</VERS>
      <VERS vnumber="9">stultas autem quaestiones et genealogias et contentiones et pugnas circa legem devita, sunt enim inutiles et vanae.</VERS>
      <VERS vnumber="10">Haereticum hominem post unam et secundam correptionem devita,</VERS>
      <VERS vnumber="11">sciens quia subversus est, qui eiusmodi est, et delinquit, proprio iudicio condemnatus.</VERS>
      <VERS vnumber="12">Cum misero ad te Artemam aut Tychicum, festina ad me venire Nicopolim; ibi enim statui hiemare.</VERS>
      <VERS vnumber="13">Zenam legis peritum et Apollo sollicite instrue, ut nihil illis desit.</VERS>
      <VERS vnumber="14">Discant autem et nostri bonis operibus praeesse ad usus necessarios, ut non sint infructuosi.</VERS>
      <VERS vnumber="15">Salutant te, qui mecum sunt, omnes. Saluta, qui nos amant in fide.Gratia cum omnibus vobis.</VERS>
    </CHAPTER>
  </BIBLEBOOK>
</XMLBIBLE>

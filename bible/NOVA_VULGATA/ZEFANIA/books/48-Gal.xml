<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="48" bname="Epistula ad Galatas">
    <CHAPTER cnumber="1">
      <VERS vnumber="1">Paulus apostolus, non ab ho minibus neque per hominem, sed per Iesum Christum et Deum Patrem, qui suscitavit eum a mortuis,</VERS>
      <VERS vnumber="2">et, qui mecum sunt, omnes fratres ecclesiis Galatiae:</VERS>
      <VERS vnumber="3">gratia vobis et pax a Deo Patre nostro et Domino Iesu Christo,</VERS>
      <VERS vnumber="4">qui dedit semetipsum pro peccatis nostris, ut eriperet nos de praesenti saeculo nequam secundum voluntatem Dei et Patris nostri,</VERS>
      <VERS vnumber="5">cui gloria in saecula saeculorum. Amen.</VERS>
      <VERS vnumber="6">Miror quod tam cito transferimini ab eo, qui vos vocavit in gratia Christi, in aliud evangelium;</VERS>
      <VERS vnumber="7">quod non est aliud, nisi sunt aliqui, qui vos conturbant et volunt convertere evangelium Christi.</VERS>
      <VERS vnumber="8">Sed licet nos aut angelus de caelo evangelizet vobis praeterquam quod evangelizavimus vobis, anathema sit!</VERS>
      <VERS vnumber="9">Sicut praediximus, et nunc iterum dico: Si quis vobis evangelizaverit praeter id, quod accepistis, anathema sit!</VERS>
      <VERS vnumber="10">Modo enim hominibus suadeo aut Deo? Aut quaero hominibus placere? Si adhuc hominibus placerem, Christi servus non essem!</VERS>
      <VERS vnumber="11">Notum enim vobis facio, fratres, evangelium, quod evangelizatum est a me, quia non est secundum hominem;</VERS>
      <VERS vnumber="12">neque enim ego ab homine accepi illud neque didici sed per revelationem Iesu Christi.</VERS>
      <VERS vnumber="13">Audistis enim conversationem meam aliquando in Iudaismo, quoniam supra modum persequebar ecclesiam Dei et expugnabam illam;</VERS>
      <VERS vnumber="14">et proficiebam in Iudaismo supra multos coaetaneos in genere meo, abundantius aemulator exsistens paternarum mearum traditionum.</VERS>
      <VERS vnumber="15">Cum autem placuit Deo, qui me segregavit de utero matris meae et vocavit per gratiam suam,</VERS>
      <VERS vnumber="16">ut revelaret Filium suum in me, ut evangelizarem illum in gentibus, continuo non contuli cum carne et sanguine</VERS>
      <VERS vnumber="17">neque ascendi Hierosolymam ad antecessores meos apostolos; sed abii in Arabiam et iterum reversus sum Damascum.</VERS>
      <VERS vnumber="18">Deinde post annos tres, ascendi Hierosolymam videre Cepham et mansi apud eum diebus quindecim;</VERS>
      <VERS vnumber="19">alium autem apostolorum non vidi, nisi Iacobum fratrem Domini.</VERS>
      <VERS vnumber="20">Quae autem scribo vobis, ecce coram Deo quia non mentior.</VERS>
      <VERS vnumber="21">Deinde veni in partes Syriae et Ciliciae.</VERS>
      <VERS vnumber="22">Eram autem ignotus facie ecclesiis Iudaeae, quae sunt in Christo;</VERS>
      <VERS vnumber="23">tantum autem auditum habebant: " Qui persequebatur nos aliquando, nunc evangelizat fidem, quam aliquando expugnabat ",</VERS>
      <VERS vnumber="24">et in me glorificabant Deum.</VERS>
    </CHAPTER>
    <CHAPTER cnumber="2">
      <VERS vnumber="1">Deinde post annos quattuor decim, iterum ascendi Hieroso lymam cum Barnaba, assumpto et Tito;</VERS>
      <VERS vnumber="2">ascendi autem secundum revelationem; et contuli cum illis evangelium, quod praedico in gentibus, seorsum autem his, qui observabantur, ne forte in vacuum currerem aut cucurrissem.</VERS>
      <VERS vnumber="3">Sed neque Titus, qui mecum erat, cum esset Graecus, compulsus est circumcidi.</VERS>
      <VERS vnumber="4">Sed propter subintroductos falsos fratres, qui subintroierunt explorare libertatem nostram, quam habemus in Christo Iesu, ut nos in servitutem redigerent;</VERS>
      <VERS vnumber="5">quibus neque ad horam cessimus subicientes nos, ut veritas evangelii permaneat apud vos.</VERS>
      <VERS vnumber="6">Ab his autem, qui videbantur esse aliquid - quales aliquando fuerint, nihil mea interest; Deus personam hominis non accipit - mihi enim, qui observabantur, nihil contulerunt,</VERS>
      <VERS vnumber="7">sed e contra, cum vidissent quod creditum est mihi evangelium praeputii, sicut Petro circumcisionis</VERS>
      <VERS vnumber="8">- qui enim operatus est Petro in apostolatum circumcisionis, operatus est et mihi inter gentes -</VERS>
      <VERS vnumber="9">et cum cognovissent gratiam, quae data est mihi, Iacobus et Cephas et Ioannes, qui videbantur columnae esse, dexteras dederunt mihi et Barnabae communionis, ut nos in gentes, ipsi autem in circumcisionem;</VERS>
      <VERS vnumber="10">tantum ut pauperum memores essemus, quod etiam sollicitus fui hoc ipsum facere.</VERS>
      <VERS vnumber="11">Cum autem venisset Cephas Antiochiam, in faciem ei restiti, quia reprehensibilis erat.</VERS>
      <VERS vnumber="12">Prius enim quam venirent quidam ab Iacobo, cum gentibus comedebat; cum autem venissent, subtrahebat et segregabat se, timens eos, qui ex circumcisione erant.</VERS>
      <VERS vnumber="13">Et simulationi eius consenserunt ceteri Iudaei, ita ut et Barnabas simul abduceretur illorum simulatione.</VERS>
      <VERS vnumber="14">Sed cum vidissem quod non recte ambularent ad veritatem evangelii, dixi Cephae coram omnibus: " Si tu, cum Iudaeus sis, gentiliter et non Iudaice vivis, quomodo gentes cogis iudaizare? ".</VERS>
      <VERS vnumber="15">Nos natura Iudaei et non ex gentibus peccatores,</VERS>
      <VERS vnumber="16">scientes autem quod non iustificatur homo ex operibus legis, nisi per fidem Iesu Christi, et nos in Christum Iesum credidimus, ut iustificemur ex fide Christi et non ex operibus legis, quoniam ex operibus legis non iustificabitur omnis caro.</VERS>
      <VERS vnumber="17">Quodsi quaerentes iustificari in Christo, inventi sumus et ipsi peccatores, numquid Christus peccati minister est? Absit!</VERS>
      <VERS vnumber="18">Si enim, quae destruxi, haec iterum aedifico, praevaricatorem me constituo.</VERS>
      <VERS vnumber="19">Ego enim per legem legi mortuus sum, ut Deo vivam. Christo confixus sum cruci;</VERS>
      <VERS vnumber="20">vivo autem iam non ego, vivit vero in me Christus; quod autem nunc vivo in carne, in fide vivo Filii Dei, qui dilexit me et tradidit seipsum pro me.</VERS>
      <VERS vnumber="21">Non irritam facio gratiam Dei; si enim per legem iustitia, ergo Christus gratis mortuus est.</VERS>
    </CHAPTER>
    <CHAPTER cnumber="3">
      <VERS vnumber="1">O insensati Galatae, quis vos fascinavit, ante quorum oculos Iesus Christus descriptus est crucifixus?</VERS>
      <VERS vnumber="2">Hoc solum volo a vobis discere: Ex operibus legis Spiritum accepistis an ex auditu fidei?</VERS>
      <VERS vnumber="3">Sic stulti estis? Cum Spiritu coeperitis, nunc carne consummamini?</VERS>
      <VERS vnumber="4">Tanta passi estis sine causa? Si tamen et sine causa!</VERS>
      <VERS vnumber="5">Qui ergo tribuit vobis Spiritum et operatur virtutes in vobis, ex operibus legis an ex auditu fidei?</VERS>
      <VERS vnumber="6">Sicut Abraham credidit Deo, et reputatum est ei ad iustitiam.</VERS>
      <VERS vnumber="7">Cognoscitis ergo quia qui ex fide sunt, hi sunt filii Abrahae.</VERS>
      <VERS vnumber="8">Providens autem Scriptura, quia ex fide iustificat gentes Deus, praenuntiavit Abrahae: "Benedicentur in te omnes gentes".</VERS>
      <VERS vnumber="9">Igitur, qui ex fide sunt, benedi cuntur cum fideli Abraham.</VERS>
      <VERS vnumber="10">Quicumque enim ex operibus legis sunt, sub maledicto sunt; scriptum est enim: " Maledictus omnis, qui non permanserit in omnibus, quae scripta sunt in libro legis, ut faciat ea ".</VERS>
      <VERS vnumber="11">Quoniam autem in lege nemo iustificatur apud Deum manifestum est, quia iustus ex fide vivet;</VERS>
      <VERS vnumber="12">lex autem non est ex fide; sed, qui fecerit ea, vivet in illis.</VERS>
      <VERS vnumber="13">Christus nos redemit de maledicto legis factus pro nobis maledictum, quia scriptum est: " Maledictus omnis, qui pendet in ligno ",</VERS>
      <VERS vnumber="14">ut in gentes benedictio Abrahae fieret in Christo Iesu, ut promissionem Spiritus accipiamus per fidem.</VERS>
      <VERS vnumber="15">Fratres, secundum hominem dico, tamen hominis confirmatum testamentum nemo irritum facit aut superordinat.</VERS>
      <VERS vnumber="16">Abrahae autem dictae sunt promissiones et semini eius. Non dicit: " Et seminibus ", quasi in multis, sed quasi in uno: "Et semini tuo", qui est Christus.</VERS>
      <VERS vnumber="17">Hoc autem dico: Testamentum confirmatum a Deo, quae post quadringentos et triginta annos facta est lex, non irritum facit ad evacuandam promissionem.</VERS>
      <VERS vnumber="18">Nam si ex lege hereditas, iam non ex promissione; Abrahae autem per promissionem donavit Deus.</VERS>
      <VERS vnumber="19">Quid igitur lex? Propter transgressiones apposita est, donec veniret semen, cui promissum est, ordinata per angelos in manu mediatoris.</VERS>
      <VERS vnumber="20">Mediator autem unius non est, Deus autem unus est.</VERS>
      <VERS vnumber="21">Lex ergo adversus promissa Dei? Absit. Si enim data esset lex, quae posset vivificare, vere ex lege esset iustitia.</VERS>
      <VERS vnumber="22">Sed conclusit Scriptura omnia sub peccato, ut promissio ex fide Iesu Christi daretur credentibus.</VERS>
      <VERS vnumber="23">Prius autem quam veniret fides, sub lege custodiebamur conclusi in eam fidem, quae revelanda erat.</VERS>
      <VERS vnumber="24">Itaque lex paedagogus noster fuit in Christum, ut ex fide iustificemur;</VERS>
      <VERS vnumber="25">at ubi venit fides, iam non sumus sub paedagogo.</VERS>
      <VERS vnumber="26">Omnes enim filii Dei estis per fidem in Christo Iesu.</VERS>
      <VERS vnumber="27">Quicumque enim in Christum baptizati estis, Christum induistis:</VERS>
      <VERS vnumber="28">non est Iudaeus neque Graecus, non est servus neque liber, non est masculus et femina; omnes enim vos unus estis in Christo Iesu.</VERS>
      <VERS vnumber="29">Si autem vos Christi, ergo Abrahae semen estis, secundum promissionem heredes.</VERS>
    </CHAPTER>
    <CHAPTER cnumber="4">
      <VERS vnumber="1">Dico autem: Quanto tempore heres parvulus est, nihil differt a servo, cum sit dominus omnium,</VERS>
      <VERS vnumber="2">sed sub tutoribus est et actoribus usque ad praefinitum tempus a patre.</VERS>
      <VERS vnumber="3">Ita et nos, cum essemus parvuli, sub elementis mundi eramus servientes;</VERS>
      <VERS vnumber="4">at ubi venit plenitudo temporis, misit Deus Filium suum, factum ex muliere, factum sub lege,</VERS>
      <VERS vnumber="5">ut eos, qui sub lege erant, redimeret, ut adoptionem filiorum reciperemus.</VERS>
      <VERS vnumber="6">Quoniam autem estis filii, misit Deus Spiritum Filii sui in corda nostra clamantem: " Abba, Pater! ".</VERS>
      <VERS vnumber="7">Itaque iam non es servus sed filius; quod si filius, et heres per Deum.</VERS>
      <VERS vnumber="8">Sed tunc quidem ignorantes Deum, his, qui natura non sunt dii, servistis;</VERS>
      <VERS vnumber="9">nunc autem, cum cognoveritis Deum, immo cogniti sitis a Deo, quomodo convertimini iterum ad infirma et egena elementa, quibus rursus ut antea servire vultis?</VERS>
      <VERS vnumber="10">Dies observatis et menses et tempora et annos!</VERS>
      <VERS vnumber="11">Timeo vos, ne forte sine causa laboraverim in vobis.</VERS>
      <VERS vnumber="12">Estote sicut ego, quia et ego sicut vos; fratres, obsecro vos. Nihil me laesistis;</VERS>
      <VERS vnumber="13">scitis autem quia per infirmitatem carnis pridem vobis evangelizavi,</VERS>
      <VERS vnumber="14">et tentationem vestram in carne mea non sprevistis neque respuistis, sed sicut angelum Dei excepistis me, sicut Christum Iesum.</VERS>
      <VERS vnumber="15">Ubi est ergo beatitudo vestra? Testimonium enim perhibeo vobis, quia, si fieri posset, oculos vestros eruissetis et dedissetis mihi.</VERS>
      <VERS vnumber="16">Ergo inimicus vobis factus sum, verum dicens vobis?</VERS>
      <VERS vnumber="17">Aemulantur vos non bene, sed excludere vos volunt, ut illos aemulemini.</VERS>
      <VERS vnumber="18">Bonum est autem aemulari in bono semper, et non tantum cum praesens sum apud vos,</VERS>
      <VERS vnumber="19">filioli mei, quos iterum parturio, donec formetur Christus in vobis!</VERS>
      <VERS vnumber="20">Vellem autem esse apud vos modo et mutare vocem meam, quoniam incertus sum in vobis.</VERS>
      <VERS vnumber="21">Dicite mihi, qui sub lege vultis esse: Legem non auditis?</VERS>
      <VERS vnumber="22">Scriptum est enim quoniam Abraham duos filios habuit, unum de ancilla et unum de libera.</VERS>
      <VERS vnumber="23">Sed qui de ancilla, secundum carnem natus est; qui autem de libera, per promissionem.</VERS>
      <VERS vnumber="24">Quae sunt per allegoriam dicta; ipsae enim sunt duo Testamenta, unum quidem a monte Sinai, in servitutem generans, quod est Agar.</VERS>
      <VERS vnumber="25">Illud vero Agar mons est Sinai in Arabia, respondet autem Ierusalem, quae nunc est; servit enim cum filiis suis.</VERS>
      <VERS vnumber="26">Illa autem, quae sursum est Ierusalem, libera est, quae est mater nostra;</VERS>
      <VERS vnumber="27">scriptum est enim: Laetare, sterilis, quae non paris,erumpe et exclama, quae non parturis,quia multi filii desertaemagis quam eius, quae habet virum ".</VERS>
      <VERS vnumber="28">Vos autem, fratres, secundum Isaac promissionis filii estis.</VERS>
      <VERS vnumber="29">Sed quomodo tunc, qui secundum carnem natus fuerat, persequebatur eum, qui secundum spiritum, ita et nunc.</VERS>
      <VERS vnumber="30">Sed quid dicit Scriptura? " Eice ancillam et filium eius; non enim heres erit filius ancillae cum filio liberae ".</VERS>
      <VERS vnumber="31">Itaque, fratres, non sumus ancillae filii sed liberae.</VERS>
    </CHAPTER>
    <CHAPTER cnumber="5">
      <VERS vnumber="1">Hac libertate nos Christus liberavit; state igitur et nolite iterum iugo servitutis detineri.</VERS>
      <VERS vnumber="2">Ecce ego Paulus dico vobis quoniam, si circumcidamini, Christus vobis nihil proderit.</VERS>
      <VERS vnumber="3">Testificor autem rursum omni homini circumcidenti se quoniam debitor est universae legis faciendae.</VERS>
      <VERS vnumber="4">Evacuati estis a Christo, qui in lege iustificamini, a gratia excidistis.</VERS>
      <VERS vnumber="5">Nos enim Spiritu ex fide spem iustitiae exspectamus.</VERS>
      <VERS vnumber="6">Nam in Christo Iesu neque circumcisio aliquid valet neque praeputium, sed fides, quae per caritatem operatur.</VERS>
      <VERS vnumber="7">Currebatis bene; quis vos impedivit veritati non oboedire?</VERS>
      <VERS vnumber="8">Haec persuasio non est ex eo, qui vocat vos.</VERS>
      <VERS vnumber="9">Modicum fermentum totam massam corrumpit.</VERS>
      <VERS vnumber="10">Ego confido in vobis in Domino, quod nihil aliud sapietis; qui autem conturbat vos, portabit iudicium, quicumque est ille.</VERS>
      <VERS vnumber="11">Ego autem, fratres, si circumcisionem adhuc praedico, quid adhuc persecutionem patior? Ergo evacuatum est scandalum crucis.</VERS>
      <VERS vnumber="12">Utinam et abscidantur, qui vos conturbant!</VERS>
      <VERS vnumber="13">Vos enim in libertatem vocati estis, fratres; tantum ne libertatem in occasionem detis carni, sed per caritatem servite invicem.</VERS>
      <VERS vnumber="14">Omnis enim lex in uno sermone impletur, in hoc: Diliges proximum tuum sicut teipsum.</VERS>
      <VERS vnumber="15">Quod si invicem mordetis et devoratis, videte, ne ab invicem consumamini!</VERS>
      <VERS vnumber="16">Dico autem: Spiritu ambulate et concupiscentiam carnis ne perfeceritis.</VERS>
      <VERS vnumber="17">Caro enim concupiscit adversus Spiritum, Spiritus autem adversus carnem; haec enim invicem adversantur, ut non, quaecumque vultis, illa faciatis.</VERS>
      <VERS vnumber="18">Quod si Spiritu ducimini, non estis sub lege.</VERS>
      <VERS vnumber="19">Manifesta autem sunt opera carnis, quae sunt fornicatio, immunditia, luxuria,</VERS>
      <VERS vnumber="20">idolorum servitus, veneficia, inimicitiae, contentiones, aemulationes, irae, rixae, dissensiones, sectae,</VERS>
      <VERS vnumber="21">invidiae, ebrietates, comissationes et his similia; quae praedico vobis, sicut praedixi, quoniam, qui talia agunt, regnum Dei non consequentur.</VERS>
      <VERS vnumber="22">Fructus autem Spiritus est caritas, gaudium, pax, longanimitas, benignitas, bonitas, fides,</VERS>
      <VERS vnumber="23">mansuetudo, continentia; adversus huiusmodi non est lex.</VERS>
      <VERS vnumber="24">Qui autem sunt Christi Iesu, carnem crucifixerunt cum vitiis et concupiscentiis.</VERS>
      <VERS vnumber="25">Si vivimus Spiritu, Spiritu et ambulemus.</VERS>
      <VERS vnumber="26">Non efficiamur inanis gloriae cupidi, invicem provocantes, invicem invidentes.</VERS>
    </CHAPTER>
    <CHAPTER cnumber="6">
      <VERS vnumber="1">Fratres, et si praeoccupatus fuerit homo in aliquo delicto, vos, qui spiritales estis, huiusmodi instruite in spiritu lenitatis, considerans teipsum, ne et tu tenteris.</VERS>
      <VERS vnumber="2">Alter alterius onera portate et sic adimplebitis legem Christi.</VERS>
      <VERS vnumber="3">Nam si quis existimat se aliquid esse, cum sit nihil, ipse se seducit;</VERS>
      <VERS vnumber="4">opus autem suum probet unusquisque et sic in semetipso tantum gloriationem habebit et non in altero.</VERS>
      <VERS vnumber="5">Unusquisque enim onus suum portabit.</VERS>
      <VERS vnumber="6">Communicet autem is, qui catechizatur verbum, ei qui se catechizat, in omnibus bonis.</VERS>
      <VERS vnumber="7">Nolite errare: Deus non irridetur. Quae enim seminaverit homo, haec et metet;</VERS>
      <VERS vnumber="8">quoniam, qui seminat in carne sua, de carne metet corruptionem; qui autem seminat in Spiritu, de Spiritu metet vitam aeternam.</VERS>
      <VERS vnumber="9">Bonum autem facientes infatigabiles, tempore enim suo metemus non deficientes.</VERS>
      <VERS vnumber="10">Ergo dum tempus habemus, operemur bonum ad omnes, maxime autem ad domesticos fidei.</VERS>
      <VERS vnumber="11">Videte qualibus litteris scripsi vobis mea manu.</VERS>
      <VERS vnumber="12">Quicumque volunt placere in carne, hi cogunt vos circumcidi, tantum ut crucis Christi persecutionem non patiantur;</VERS>
      <VERS vnumber="13">neque enim, qui circumciduntur, legem custodiunt, sed volunt vos circumcidi, ut in carne vestra glorientur.</VERS>
      <VERS vnumber="14">Mihi autem absit gloriari, nisi in cruce Domini nostri Iesu Christi, per quem mihi mundus crucifixus est, et ego mundo.</VERS>
      <VERS vnumber="15">Neque enim circumcisio aliquid est neque praeputium sed nova creatura.</VERS>
      <VERS vnumber="16">Et quicumque hanc regulam secuti fuerint, pax super illos et misericordia et super Israel Dei.</VERS>
      <VERS vnumber="17">De cetero nemo mihi molestus sit; ego enim stigmata Iesu in super corpore meo porto.</VERS>
      <VERS vnumber="18">Gratia Domini nostri Iesu Christi cum spiritu vestro, fratres. Amen.</VERS>
    </CHAPTER>
  </BIBLEBOOK>
</XMLBIBLE>

<?xml version="1.0" encoding="UTF-8"?>
<XMLBIBLE language="la">
  <BIBLEBOOK bnumber="65" bname="Epistula Iudae">
    <CHAPTER cnumber="1">
      <VERS vnumber="1">Iudas Iesu Christi servus, frater autem Iacobi, his qui sunt vocati, in Deo Patre dilecti et Christo Iesu conservati:</VERS>
      <VERS vnumber="2">misericordia vobis et pax et caritas adimpleatur.</VERS>
      <VERS vnumber="3">Carissimi, omnem sollicitudinem faciens scribendi vobis de communi nostra salute, necesse habui scribere vobis, deprecans certare pro semel tradita sanctis fide.</VERS>
      <VERS vnumber="4">Subintroierunt enim quidam homines, qui olim praescripti sunt in hoc iudicium, impii, Dei nostri gratiam transferentes in luxuriam, et solum Dominatorem et Dominum nostrum Iesum Christum negantes.</VERS>
      <VERS vnumber="5">Commonere autem vos volo, scientes vos omnia, quoniam Dominus semel populum de terra Aegypti salvans, secundo eos, qui non crediderunt, perdidit;</VERS>
      <VERS vnumber="6">angelos vero, qui non servaverunt suum principatum, sed dereliquerunt suum domicilium, in iudicium magni diei vinculis aeternis sub caligine reservavit.</VERS>
      <VERS vnumber="7">Sicut Sodoma et Gomorra et finitimae civitates, simili modo exfornicatae et abeuntes post carnem alteram, factae sunt exemplum, ignis aeterni poenam sustinentes.</VERS>
      <VERS vnumber="8">Similiter vero et hi somniantes carnem quidem maculant, dominationem autem spernunt, glorias autem blasphemant.</VERS>
      <VERS vnumber="9">Cum Michael archangelus cum Diabolo disputans altercaretur de Moysis corpore, non est ausus iudicium inferre blasphemiae, sed dixit: " Increpet te Dominus! ".</VERS>
      <VERS vnumber="10">Hi autem, quaecumque quidem ignorant, blasphemant; quaecumque autem naturaliter tamquam muta animalia norunt, in his corrumpuntur.</VERS>
      <VERS vnumber="11">Vae illis, quia via Cain abierunt et errore Balaam mercede effusi sunt et contradictione Core perierunt!</VERS>
      <VERS vnumber="12">Hi sunt in agapis vestris maculae, convivantes sine timore, semetipsos pascentes; nubes sine aqua, quae a ventis circumferuntur; arbores autumnales infructuosae bis mortuae, eradicatae;</VERS>
      <VERS vnumber="13">fluctus feri maris despumantes suas confusiones; sidera errantia, quibus procella tenebrarum in aeternum servata est.</VERS>
      <VERS vnumber="14">Prophetavit autem et his septimus ab Adam Henoch dicens: " Ecce venit Dominus in sanctis milibus suis</VERS>
      <VERS vnumber="15">facere iudicium contra omnes et arguere omnem animam de omnibus operibus impietatis eorum, quibus impie egerunt, et de omnibus duris, quae locuti sunt contra eum peccatores impii ".</VERS>
      <VERS vnumber="16">Hi sunt murmuratores, querelosi, secundum concupiscentias suas ambulantes, et os illorum loquitur superba, mirantes personas quaestus causa.</VERS>
      <VERS vnumber="17">Vos autem, carissimi, memores estote verborum, quae praedicta sunt ab apostolis Domini nostri Iesu Christi,</VERS>
      <VERS vnumber="18">quoniam dicebant vobis: " In novissimo tempore venient illusores, secundum suas concupiscentias ambulantes impietatum".</VERS>
      <VERS vnumber="19">Hi sunt qui segregant, animales, Spiritum non habentes.</VERS>
      <VERS vnumber="20">Vos autem, carissimi, superaedificantes vosmetipsos sanctissimae vestrae fidei, in Spiritu Sancto orantes,</VERS>
      <VERS vnumber="21">ipsos vos in dilectione Dei servate, exspectantes misericordiam Domini nostri Iesu Christi in vitam aeternam.</VERS>
      <VERS vnumber="22">Et his quidem miseremini disputantibus;</VERS>
      <VERS vnumber="23">illos vero salvate de igne rapientes; aliis autem miseremini in timore, odientes et eam, quae carnalis est, maculatam tunicam.</VERS>
      <VERS vnumber="24">Ei autem, qui potest vos conservare sine peccato et constituere ante conspectum gloriae suae immaculatos in exsultatione,</VERS>
      <VERS vnumber="25">soli Deo salvatori nostro per Iesum Christum Dominum nostrum gloria, magnificentia, imperium et potestas ante omne saeculum et nunc et in omnia saecula. Amen.</VERS>
    </CHAPTER>
  </BIBLEBOOK>
</XMLBIBLE>

\id 2THESS
\h Epistula II ad Thessalonicenses
\toc1 Epistula II ad Thessalonicenses
\c 1
\v 1 Paulus et Silvanus et Timo theus ecclesiae Thessalonicen sium in Deo Patre nostro et Domino Iesu Christo:
\v 2 gratia vobis et pax a Deo Patre nostro et Domino Iesu Christo.
\v 3 Gratias agere debemus Deo semper pro vobis, fratres, sicut dignum est, quoniam supercrescit fides vestra, et abundat caritas uniuscuiusque omnium vestrum in invicem,
\v 4 ita ut et nos ipsi in vobis gloriemur in ecclesiis Dei pro patientia vestra et fide in omnibus persecutionibus vestris et tribulationibus, quas sustinetis,
\v 5 indicium iusti iudicii Dei, ut digni habeamini regno Dei, pro quo et patimini;
\v 6 si quidem iustum est apud Deum retribuere tribulationem his, qui vos tribulant,
\v 7 et vobis, qui tribulamini, requiem nobiscum in revelatione Domini Iesu de caelo cum angelis virtutis eius,
\v 8 in igne flammae, dantis vindictam his, qui non noverunt Deum et qui non oboediunt evangelio Domini nostri Iesu;
\v 9 qui poenas dabunt interitu aeterno a facie Domini et a gloria virtutis eius,
\v 10 cum venerit glorificari in sanctis suis et admirabilis fieri in omnibus, qui crediderunt; quia creditum est testimonium nostrum super vos in die illo.
\v 11 Ad quod etiam oramus semper pro vobis, ut dignetur vos vocatione sua Deus noster et impleat omnem voluntatem bonitatis et opus fidei in virtute;
\v 12 ut glorificetur nomen Domini nostri Iesu Christi in vobis, et vos in illo, secundum gratiam Dei nostri et Domini Iesu Christi.
\c 2
\v 1 Rogamus autem vos, fratres, circa adventum Domini nostri Iesu Christi et nostram congregationem in ipsum,
\v 2 ut non cito moveamini a sensu neque terreamini, neque per spiritum neque per verbum neque per epistulam tamquam per nos, quasi instet dies Domini.
\v 3 Ne quis vos seducat ullo modo; quoniam, nisi venerit discessio primum, et revelatus fuerit homo iniquitatis, filius perditionis,
\v 4 qui adversatur et extollitur supra omne, quod dicitur Deus aut quod colitur, ita ut in templo Dei sedeat, ostendens se quia sit Deus.
\v 5 Non retinetis quod, cum adhuc essem apud vos, haec dicebam vobis?
\v 6 Et nunc quid detineat scitis, ut ipse reveletur in suo tempore.
\v 7 Nam mysterium iam operatur iniquitatis; tantum qui tenet nunc, donec de medio fiat.
\v 8 Et tunc revelabitur ille iniquus, quem Dominus Iesus interficiet spiritu oris sui et destruet illustratione adventus sui,
\v 9 eum, cuius est adventus secundum operationem Satanae in omni virtute et signis et prodigiis mendacibus
\v 10 et in omni seductione iniquitatis his, qui pereunt, eo quod caritatem veritatis non receperunt, ut salvi fierent.
\v 11 Et ideo mittit illis Deus operationem erroris, ut credant mendacio,
\v 12 ut iudicentur omnes, qui non crediderunt veritati, sed consenserunt iniquitati.
\v 13 Nos autem debemus gratias agere Deo semper pro vobis, fratres, dilecti a Domino, quod elegerit vos Deus primitias in salutem, in sanctificatione Spiritus et fide veritatis;
\v 14 ad quod et vocavit vos per evangelium nostrum in acquisitionem gloriae Domini nostri Iesu Christi.
\v 15 Itaque, fratres, state et tenete traditiones, quas didicistis sive per sermonem sive per epistulam nostram.
\v 16 Ipse autem Dominus noster Iesus Christus et Deus Pater noster, qui dilexit nos et dedit consolationem aeternam et spem bonam in gratia,
\v 17 consoletur corda vestra et confirmet in omni opere et sermone bono.
\c 3
\v 1 De cetero, fratres, orate pro nobis, ut sermo Domini currat et glorificetur sicut et apud vos,
\v 2 et ut liberemur ab importunis et malis hominibus; non enim omnium est fides.
\v 3 Fidelis autem Dominus est, qui confirmabit vos et custodiet a Malo.
\v 4 Confidimus autem de vobis in Domino, quoniam, quae praecipimus, et facitis et facietis.
\v 5 Dominus autem dirigat corda vestra in caritatem Dei et patientiam Christi.
\v 6 Praecipimus autem vobis, fratres, in nomine Domini nostri Iesu Christi, ut subtrahatis vos ab omni fratre ambulante inordinate et non secundum traditionem, quam acceperunt a nobis.
\v 7 Ipsi enim scitis quemadmodum oporteat imitari nos, quoniam non inordinati fuimus inter vos
\v 8 neque grat√¨s panem manducavimus ab aliquo sed in labore et fatigatione, nocte et die operantes, ne quem vestrum gravaremus;
\v 9 non quasi non habuerimus potestatem, sed ut nosmetipsos formam daremus vobis ad imitandum nos.
\v 10 Nam et cum essemus apud vos, hoc praecipiebamus vobis: Si quis non vult operari, nec manducet.
\v 11 Audimus enim inter vos quosdam ambulare inordinate, nihil operantes sed curiose agentes;
\v 12 his autem, qui eiusmodi sunt, praecipimus et obsecramus in Domino Iesu Christo, ut cum quiete operantes suum panem manducent.
\v 13 Vos autem, fratres, nolite deficere benefacientes.
\v 14 Quod si quis non oboedit verbo nostro per epistulam, hunc notate, non commisceamini cum illo, ut confundatur;
\v 15 et nolite quasi inimicum existimare, sed corripite ut fratrem.
\v 16 Ipse autem Dominus pacis det vobis pacem sempiternam in omni modo. Dominus cum omnibus vobis.
\v 17 Salutatio mea manu Pauli, quod est signum in omni epistula; ita scribo.
\v 18 Gratia Domini nostri Iesu Christi cum omnibus vobis.
